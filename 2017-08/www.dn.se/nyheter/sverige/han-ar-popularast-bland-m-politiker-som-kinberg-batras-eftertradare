Han är populärast bland M-politiker som Kinberg Batras efterträdare
Kristoffer Örstadius

Partiledarstriden i Moderaterna står i praktiken mellan två personer: Ulf Kristersson och Elisabeth Svantesson.

Det bekräftas av en enkätstudie som DN har genomfört.

På fredagen skickade Dagens Nyheter en undersökning till landets samtliga moderata kommunstyrelseordförande och alla M-riksdagsledamöter. Det rör sig om 144 förtroendevalda politiker som fått svara på frågan vem de vill se som ny partiledare efter Anna Kinberg Batras avgång. 88 personer, 61 procent, har svarat.

Läs mer: Här är de tänkbara efterträdarna

Populärast är Ulf Kristersson, som i dag är partiets ekonomisk-politiske talesperson. Cirka hälften av de som svarat nämner honom som sin favoritkandidat.

– Han är tydlig i sin kommunikation och han är kompetent rent allmänpolitiskt. Jag har haft stort förtroende för honom i många år. Jag tycker att han är en mycket bra kandidat för det här jobbet, säger Roger Fredriksson (M), kommunalråd i Ronneby.

Men åsikterna om vem som är bäst lämpad som Moderatledare går isär mellan riksdags- och kommunpolitiker.

Ulf Kristersson får störst stöd bland riksdagsledamöterna, medan partiets arbetsmarknadspolitiske talesperson Elisabeth Svantesson är populärast bland M-kommunalråden. Värt att notera är dock att hon samtidigt har mycket litet stöd bland sina egna riksdagskollegor. Bara en ledamot uttrycker sitt stöd för henne.

Anna Kinberg Batra, Ulf Kristersson, Peter Danielsson och Elisabeth Svantesson under en presskonferens hösten 2016. Foto: Jessica Gow/TT

DN:s enkät skickades ut efter det att Anna Kinberg Batra på fredagsförmiddagen meddelade att hon avgår som partiledare.

Så här ser resultatet ut i detalj:

Kommunalråden:

* Samtliga 61 moderata kommunstyrelseordföranden tillfrågades. Av de 43 som har svarat (70 procents svarsfrekvens) har 22 personer valt att nämnda namn på sina kandidater.

* Elisabeth Svantesson nämns av 41 procent och Ulf Kristersson av 32 procent. 9 procent nämner Carl Bildt och 9 procent nämner Peter Danielsson som är kommunalråd i Helsingborg och partiets förste vice ordförande.

Riksdagsledamöterna:

* Samtliga 83 moderata riksdagsledamöter tillfrågades. Av de 45 som har svarat (54 procents svarsfrekvens) har 25 personer valt att nämnda namn på sina kandidater.

* Ulf Kristersson nämns av 60 procent. 12 procent nämner Carl Bildt, 12 procent nämner Peter Danielsson. Elisabeth Svantesson får stöd av 4 procent.

Sammantaget:

Så här ser stödet ut sammantaget:

1. Ulf Kristersson (47 procent)

2. Elisabeth Svantesson (21 procent)

3. Carl Bildt (11 procent)

3. Peter Danielsson (11 procent)

Inte en enda person, varken på riks- eller kommunnivå nämner den tidigare försvarsministern Mikael Odenberg. Han har själv gått ut och meddelat att han är beredd att ta över som partiledare om han får frågan.

Läs mer: Anna Kinberg Batras 958 dagar vid makten

Ulf Kristersson är 53 år och har ett förflutet som kommunalråd. Han har erfarenhet av både riksdags- och regeringsarbete. Mellan 2010 och 2014 var han socialförsäkringsminister. Mellan 1988 och 1992 var han ordförande för Moderata ungdomsförbundet, Muf.

Elisabeth Svantesson är 49 år och var arbetsmarknadsminister under regeringen Reinfeldts sista år. Hennes bakgrund i den religiösa rörelsen Ja till Livet, som arbetar mot abort i Sverige, anses av flera moderater vara en belastning. Hon har varit doktorand och lärare i nationalekonomi.

De beskrivs ibland som representanter för varsin falang inom partiet, Kristersson som den mer liberala och Svantesson som mer konservativ.

Ulf Kristersson har tidigare sagt att han inte är intresserad av att ta över partiledarskapet i Moderaterna. På fredagen lämnade han däremot en liten öppning i ett inlägg på Facebook: "Frågan om vilken roll jag själv kan komma att spela för moderaterna i framtiden har inget svar i dag. Den diskussionen kommer jag föra i våra interna samtal, och bara där".
