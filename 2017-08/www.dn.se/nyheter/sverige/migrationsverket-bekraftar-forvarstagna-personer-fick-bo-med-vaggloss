Migrationsverket bekräftar: Förvarstagna personer fick bo med vägglöss
Amanda Lindholm

I går, måndag, kunde DN berätta om uppgifter att Migrationsverkets förvar i Kållered placerat två personer i ett rum med vägglöss. Nu bekräftar Migrationsverket.

— Sådant här ser vi allvarligt på – det är viktigt att man känner sig trygg hos oss, säger sektionschef Johanna Sahlman.

Enligt DN:s uppgifter kände man till att rummet inte hade blivit sanerat, men placerade ändå två personer där. Johanna Sahlman hävdar dock att rör det sig om ett missförstånd. Personalen trodde, efter att saneringsföretaget varit där första gångeb, att rummet blivit åtgärdat och lät därför minst två personer bo i rummet i fyra dygn, innan saneringsfirman kom igen, säger hon.

—Det är ju fruktansvärt obehagligt och så ska vi inte ha det. Jag har ett möte i morgon med alla teamledare, så vi ska absolut gå igenom rutinerna. Detta har inte hänt förut och vi borde kunna se till att det inte händer igen, säger Johanna Sahlman.

DN har tidigare berättat om förvaret i Kållered, där medarbetare larmat om missförhållanden. Bland annat uppges personal ha blivit uppmanade att provocera de förvarstagna, för att kunna flytta dem till Kriminalvårdens häkten. Migrationsverket har startat en utredning kring de eventuella missförhållandena, som väntas bli klar inom kort.
