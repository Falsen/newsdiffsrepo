Uppdaterad 15:53

Publicerad 07:18


Livstids fängelse för ”sommarstugemorden”
Ulrika By

Efter drygt 20 rättegångsdagar och två genomförda rättspsykiatriska undersökningar av huvudpersonerna i ett av Sveriges mest uppmärksammade kriminalfall föll i dag Västmanlands tingsrätt dom i de så kallade sommarstugemorden.

Tingsrätten gick helt på kammaråklagare Jessica Wennas yrkande och dömer 42-åriga Johanna Möller till livstids fängelse, på samtliga 10 åtalspunkter:

Mord och försök till mord (föräldrarna), anstiftan av mord (maken) samt stämpling till mord i några fall, stämpling till grov misshandel i ett fall, grovt bedrägeri, försök till grovt bedrägeri medelst brukande av falsk urkund, givande av muta, urkundsförfalskning, och hot mot tjänsteman till fängelse på livstid.

Hennes ex-pojkvän, den asylsökande 21-åringen Mohammad Rajabi, döms till 14 års fängelse – ett straff hans egen advokat Lars Jähresten anser är rimligt för de mord och det mordförsök hans klient har erkänt.

Ingen av de åtalade ansågs lida av någon allvarlig psykiskt störning när brotten begicks, varför fängelse var den enda aktuella påföljden.



Foto: TT

– Min klient var helt styrd av 42-åringen. Han hade inget eget motiv att döda, vare sig pappan eller mamman. Han har erkänt vad han gjort under påverkan av 42-åringen och han mår fortfarande fruktansvärt dåligt, säger Lars Jähresten, Mohammed Rajabis advokat till DN.

Han vet ännu inte om han kommer att överklaga domen, som han uppfattar som ”rimlig i sig”, men han kommer att diskutera saken med sin klient.

Mohammed Rajabi ska också utvisas ur landet efter avtjänat straff, något som han motsätter sig.

– Afghanistan är ingen säker plats. Å andra sidan blir det ju inte aktuellt med någon utvisning förrän om flera år, så jag vet inte vad som kommer att hända i den delen, säger Lars Jähresten.

Åklagaren yrkade inledningsvis på livstids fängelse för dem båda, då Mohammed Rajabis faktiska ålder inte kunde fastslås. Åklagarsidan har under hela processen hävdat att han är 25 år, vilket man baserat på hans egna uppgifter i privata sammanhang.

Den rättsmedicinska åldersbestämning som gjordes kunde inte med säkerhet slå fast hans ålder, mer än att han är över 18 år. Efter att åklagaren yrkat på livstid inkom dock ett dokument från Iran, där Rajabi växt upp, som anses bevisa att han var 20 år gammal då brotten begick för lite drygt ett år sedan.

”Vid en samlad bedömning kan tingsrätten inte se annat än att det blivit klarlagt att Johanna Möller var inblandad i mordet och mordförsöket på det sätt som Mohammed Rajabi redogjort för. Vidare delar tingsrätten den uppfattning som åklagaren pläderingsvis gett uttryck för, nämligen att Johanna Möllers delaktighet var så stor och så avgörande att hon i likhet med Mohammed Rajabi skall anses vara gärningsman och inte endast anstiftare eller medhjälpare” skriver rätten i domen.

”Även Johanna Möller ska alltså dömas för mord och försök till mord”, fortsätter domstolen.

– Jag är glad över att vi lyckats få tingsrätten att förstå vad det här fallet handlade om och att vi nu har en dom. Vi från åklagarsidan har inte för avsikt att självständigt överklaga domen, säger kammaråklagare Jessica Wenna.

Angående mordet på Möllers man skriver tingsrätten:

”Det måste hållas för visst att Johanna Möller var inblandad i mordet på X. Eftersom det inte blivit klarlagt exakt hur X mördades och inte heller om det fanns några andra personer på Granliden än Johanna Möller, X och deras två barn går det inte säkert att säga att Möller agerade på ett sätt som gjorde henne till gärningsman eller ens medhjälpare. Däremot måste hon i vart fall ha anstiftat mordet.”

Enligt Kenneth Ågren, en av polisens utredare, så pågår forsatt förundersökning mot "tre personer" som är misstänkta i mordet på Möllers make.

Dessa personer befinner sig troligen i utlandet, säger Ågren till DN.

De brottsdrabbade har drabbats mycket hårt av det inträffade, enligt deras målsägarbiträde Susanna Cleve.

42-åriga Johanna Möller har hela tiden förnekat inblandning i samtliga brott som hon stått anklagad för. Advokat Amanda Hikes har hela tiden fokuserat försvaret på bristen på teknisk bevisning som binder hennes klient till de brott hon nu döms för.

– Jag kommer att överklaga domen. Min klient är oskyldigt dömd och är mycket besviken på tingsrätten dom, säger Amanda Hikes.

Amanda Hikes är inte förvånad över dagens dom, men hyser gott hopp om att det kan komma att bli ändring i hovrätten.

– Det finns ingen teknisk bevisning som binder min klient till de brott hon nu döms för. Det är inte ställt bortom allt rimligt tvivel att hon är skyldig och vår uppfattning är fortfarande att den här polisutredningen bedrivits på ett icke objektivt sätt. Man har bara haft ett för ögonen: att fälla min klient, säger Amanda Hikes.

Men din klients eget agerande då? Alla versioner hon gett, de lappar hon skrivit?

– Hon har känt sig väldigt pressad att försöka komma fram med förklaringar om vad hon gjort och inte. Det har lett till de olika utsagorna från hennes sida. Dessutom har hon befunnits sig i chock och sorg, hon också.

Vad gäller mordet på maken döms Johanna Möller att betala skadestånd till alla hans fyra barn på 75.000 kronor vardera. Mannens pappa får 75.000 kronor och hans mamma 105.000 kronor. Mannens syster får skadestånd på 45.000 kronor.Vad gäller mordet på sin pappa och mordförsöket på sin mamma ska Johanna Möller betala 75.000 kronor i skadestånd till sin syster och 244.000 kronor till sin mamma. Hon ska även betala ett skadestånd till ett livförsäkringsföretag på 267.000 kronor.
