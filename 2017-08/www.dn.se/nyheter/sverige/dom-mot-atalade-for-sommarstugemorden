Uppdaterad 07:26

Publicerad 07:18


Dom mot åtalade för ”sommarstugemorden”



TT


Följ skribent




Ett av senare års i särklass mest uppmärksammade rättsfall närmar sig ett första avslut. I dag kommer domen mot den 42-åriga kvinnan och hennes expojkvän, åtalade i vad som blivit känt som ”sommarstugemorden”, eller Arbogafallet.

De åtalade är misstänkta för mord och mordförsök på 42-åringens föräldrar samt i hennes fall även anstiftan till mord på hennes make. De riskerar långa fängelsestraff. Åklagarna i fallet yrkade inledningsvis på livstids fängelse för båda två, men sedan rätten slagit fast att hennes före detta pojkvän var under 21 år kan han inte längre dömas till livstid. Åklagarna yrkar dock på ett strängt fängelsestraff och mannen riskerar att dömas till upp till 14 år i fängelse.

Det var i augusti 2015 som 42-åringens make hittades drunknad på grunt vatten nedanför familjens sommarstuga utanför Arboga. Ett år senare överfölls hennes far och mor med kniv i sommarstugan. Fadern avled och modern skadades svårt.

Expojkvännen har erkänt dådet mot föräldrarna och sagt att 42-åringen gav honom kniven. Kvinnan har genom hela rättegången nekat till all inblandning i de misstänkta brotten.

Oavsett vad tingrätten kommer fram till tror experter att målet kommer att överklagas, vilket betyder att historien får sin fortsättning i hovrätten.

Läs mer: De är nyckelpersoner i Arbogafallet.
