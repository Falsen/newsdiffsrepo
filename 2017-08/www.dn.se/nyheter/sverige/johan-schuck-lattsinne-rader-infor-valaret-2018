Johan Schück:   Lättsinne råder inför valåret 2018
Johan Schück

Det går bättre för Sverige än regeringen räknade med i sin vårproposition. BNP-ökningen spås nu bli 3,1 procent i år och 2,5 procent under nästa år. Det är en höjning med ungefär en halv procentenhet, vilket betyder åtskilligt.

I år lyfts ekonomin av att andra kvartalet tycks ha varit exceptionellt starkt. Det rör sig dock om preliminära och ofullständiga siffror som snart kan komma att revideras ner. Det borde finansministern ta höjd för och hålla en extra säkerhetsmarginal.if(DN&&DN.Ads){DN.Ads.initAd('b6b9f78c-art1');}

Men även med hänsyn taget till detta är de offentliga finanserna mycket starka. Överskottet väntas under de närmaste åren ligga kring 1,0 procent av BNP.

Det verkar som väldigt mycket, tills man betänker att Sverige befinner sig på toppen av högkonjunktur. I ett sådant läge ska de offentliga finanserna visa stora överskott, som sedan balanseras mot underskott under sämre år då ekonomin behöver stimuleras.

Med nuvarande ordning har vi ett överskottsmål på 1,0 procent av BNP, sett över en konjunkturcykel. Sett i det perspektivet är de överskott som nu är aktuella inte så oerhört stora.

Från 2019 gäller dock en nyordning där överskottsmålet sätts till 0,33 procent. Finansministern väljer nu att fasa in den nya nivån redan från valåret 2018, vilket gör att hon disponerar över ett betydligt större reformutrymme. Enligt henne rör det sig om cirka 40 miljarder kronor.

Hon lär knappast möta några hårda protester från oppositionen. Allianspartierna har varit med på att sänka överskottsmålet och kommer nog också vilja använda de pengar som nu frigörs, fastän till andra ändamål.

De offentliga överskotten ser ändå ut att bli betryggande stora, om man – i likhet med regeringen – tror på en uthållig högkonjunktur till åtminstone 2020.

Så långt framåt går det dock knappast att göra meningsfulla prognoser. Minst lika troligt är att konjunkturen viker innan dess och att arbetslösheten inte varaktigt går ner till 5,9 procent som regeringen hoppas. Omslag till det sämre kan ibland gå fort.

Tänkbara orsaker kan vara bakslag i världsekonomin som försvårar för svenska exporten eller en inhemsk krasch på bostadsmarknaden som får hushållen att strama åt sin ekonomi. Något slags kombination av sådana händelser är också möjlig, vilket gör nedgången djupare.

För stat och kommun avtar i så fall ökningen av skatteinkomsterna, samtidigt som utgifterna blir högre. De offentliga finanserna är mycket konjunkturkänsliga och det kan snabbt bli ont om pengar.

Då kan det efterhand visa sig att politikerna, både i regering och opposition, var oansvarigt lättsinniga inför valåret 2018.
