Polischef sysslade med husbyggen – tas ur tjänst
Kristoffer Örstadius

Vid sidan av sin anställning har personen, som är chef nationellt vid Polismyndigheten, arbetat med att bygga fastigheter. I mejlkonversationer som DN har tagit del av framgår hur chefen på arbetstid har haft kontakt med myndigheter genom sin jobb-mejladress. Det handlar om planering för att uppföra nya hyres- och bostadsrätter i en mindre kommun i Svealand.

Bisysslan har inte varit anmäld. Därför har han nu tillfälligt tagits ur tjänst, enligt ett beslut från Polismyndigheten:

”Då det framkommit att XXX XXX (chefens namn) har bisyssla som inte prövats enligt gängse rutin, beslutas att han under denna prövning ska frånträda sitt uppdrag”, står det i beslutet. Chefen har i stället fått andra arbetsuppgifter.

Polismyndigheten vill inte kommentera ärendet, enligt pressekreteraren Anders Fahlén.

Den aktuella chefen säger till DN att beslutet om att han ska tas ur tjänst har fattats på eget initiativ. Det är han själv som upptäckt att bisysslan inte är anmäld.

– Det handlar om förtroende – därför har jag nu anmält bisysslan. Jag jämställer fastighetsaffärerna med att köpa aktier. Jag ser det som placering av privat kapital. Det har inte förekommit några jävsomständigheter eller otillbörliga kontakter med någon leverantör, säger han.

Hur ser du på att du har använt dig av din jobbadress i kontakter med kommunen och Lantmäteriet?

– Det är inte lämpligt. Jag borde ha använt mig av min privata mejladress.

Han säger vidare att han tidigare har anmält en annan bisyssla som handlade om fastighetsaffärer i Stockholmsområdet och att han därför anser att de nu aktuella affärerna inte bör utgöra några hinder.

Polischefen har anmälts till avdelningen för Särskilda utredningar. Brottsrubriceringarna är tjänstefel och trolöshet mot huvudman. Anmälan har gjorts anonymt.
