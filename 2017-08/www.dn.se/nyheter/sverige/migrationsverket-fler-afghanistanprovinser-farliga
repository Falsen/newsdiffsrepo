Migrationsverket: Fler Afghanistanprovinser farliga
Amanda Lindholm

Migrationsverket konstaterar att läget är fortsatt allvarligt i Afghanistan, men inte på den nivån att konflikten drabbar alla i landet.

Trots att nu ytterligare en provins bedöms som så pass farlig att den inte går att utvisa till och att läget försämrats i andra provinser så görs bedömningen att det fortfarande finns områden som är säkrare än andra.

Därför ska verket fortsätta att tillämpa principen om ett så kallat internt flyktalternativ, för de personer som inte kan återvända till sin hemort.

– Vår bedömning är att konflikten inte nått en nivå där den drabbar alla i hela landet, alltså den nivå som lag och praxis kräver för att alla som är afghanska medborgare ska ha rätt att stanna, säger Fredrik Beijer, rättschef på Migrationsverket.

I det nya rättsliga ställningstagandet bedöms ytterligare en provins i landet, Uruzgan, vara så pass farlig att ingen kan utvisas dit. Tidigare har detta bara gällt provinsen Helmand. Däremot kan människor alltså fortsatt utvisas till en annan ort i landet.

Migrationsverket har också identifierat fler riskgrupper, som beaktas särskilt i asylprövningen. Detta gäller personer med fysiska eller psykiska funktionsnedsättningar, personer med psykisk sjukdom samt kvinnor som riskerar att utsättas för våld, exempelvis våld i hemmet.

I det rättsliga ställningstagandet konstateras också att ensamkommande barn som huvudregel ska betraktas som alternativt skyddsbehövande, detta efter en dom i Migrationsöverdomstolen i mars i år. Efter detta har Migrationsverket även analyserat läget för unga vuxna utan kontaktnät, berättar rättschef Fredrik Beijer.

— Generellt kan vi inte säga att unga vuxna som är utsatta som riskgrupp, men däremot måste man titta på om det är något i varje individuellt fall som utgör en grund för en extra utsatthet. Ett sådant exempel kan vara en PTSD-diagnos, säger han.

Fredrik Beijer säger att läget har försämrats i ett antal provinser, men att risken för civila i stort sett är densamma som vid det förra rättsliga ställningstagandet i slutet av 2016.

— Totalt i landet är det färre som dör i strider än om första halvåret 2016, men något fler som omkommit i terrordåd. I Kabul har antalet terrordåd minskat, men de som varit har varit något större. Det är i grund och botten samma situation.
