Kajsa Haidl:   Att ha båt är att behöva bli lite mer vuxen
Kajsa Haidl

Det visade sig att jag hade hört av mig först, och på bara några dagar var kontraktet påskrivet till en båtplats som normalt tar flera år att få genom den vanliga kön.

Så i våras blev det båt. Det fanns inget annat alternativ så klart. Vad ska man annars med en båtplats till? Efter veckor av förvirring i Blocketdjungeln lyckades jag och tre andra vänner slutligen hitta en äldre Corallsnipa, med inombordare och två kojplatser i ruffen för att förverkliga drömmen om helgutflykter i skärgården.if(DN&&DN.Ads){DN.Ads.initAd('7a3ab9a9-art1');}

Båten är det första jag äger ihop med någon annan. Gemensam vårdnad har inte varit min grej. Jag har inte barn och jag har aldrig köpt lägenhet ihop med någon. Det finns varken bil eller sommarstuga – jag har inte ens råkat skaffa hund i hopp om att rädda en dålig relation.

Det här är ju inte särskilt ovanligt. De flesta i min bekantskapskrets som är trettio och plus har ett slags inneboende flyktbeteende, färgat av en uppväxt med (för) många valmöjligheter och en känsla av att alltid vara på väg någon annanstans. Om det så är ett nytt andrahandsboende, ett tillfälligt vikariat eller en ny relation – eftersom den gamla inte var perfekt.

Det är därför man hellre gör sig av med grejer, reducerar sitt ägande och sitt ansvar, eftersom det är mindre komplicerat än att bygga något långsiktigt ihop med andra.

Det är läskigt att ha båt. Inte bara för att saker går sönder, man får motorstopp och för att tampen till akterbojen plötsligt fastnar i propellern. Att ha båt är att behöva bli lite mer vuxen. Kanske är det därför som nästan hela sommaren hann passera innan jag ens provåkte den.

Vi har gjort flera försök, men alltid fastnat intill kajen. Båten har blivit den balkong vi inte har; en plats för att sola på sittbänkar och babbla bort ljumma sommarkvällar. Jag tänker att det får ta den tid det tar. En vuxenpoäng i taget.
