Ny M-linje: Satsa mer på försvaret
Mikael Holmström

Samtidigt som M-ledaren Anna Kinberg Batra ifrågasätts inom och utom sitt eget parti presenterade hon på onsdagen en ny moderat försvarspolitik.

När hennes företrädare Fredrik Reinfeldt år 2007 skar i försvarsanslagen och stoppade ett köp av luftvärnsrobotar till marinens nya Visbykorvetter så avgick försvarsminister Mikael Odenberg (M) i protest. Robotarna har fortfarande inte köpts in. Men tio år senare återkommer nu detta robotköp som en "prioriterad förmåga" i partiledningens förslag till moderaternas stämma i oktober.if(DN&&DN.Ads){DN.Ads.initAd('3b690a9c-art1');}

Varför har det tagit så lång tid att ompröva er politik?

– Mycket har hänt de senaste tio åren. Det finns all anledning för oss moderater att också vara självkritiska när vi ser tillbaka på vår försvars- och säkerhetspolitik. Men det vi nu söker mandat för är vad vi ska göra de kommande åren, svarar Moderaternas försvarstalesman Hans Wallmark.

Anna Kinberg Batra underströk att partiets försvarspolitik präglas av realism vilket i dagens oroliga omvärld kräver "nödvändiga och svåra slutsatser". M närmar sig nu övriga oppositionspartier till höger om regeringen, både ekonomiskt och i konkreta förslag.

Främst SD och L men på senare tid också C och KD har haft målet att två procent av bruttonationalprodukten ska gå till försvaret om cirka tio år. Det ska ske stegvis och innebär en fördubbling mot i dag.

M-ledningen vill före 2020 börja bygga upp ny tredje armébrigad i Revinge utanför Lund i Skåne (i dag finns kärnor till brigader i Skövde och Boden). Avvecklingen av dagens Gripenplan bromsas, artilleripjäser av typen Archer som finns i förråd ska införlivas i förbanden och hemvärnet ska utökas.

Den redan beslutade anskaffningen av luftvärn ska skyndas på och en ny generation spanings- och stridsledningsplan ska köpas in. Också det psykologiska försvaret bör stärkas.

Från 2021 vill M se en återetablering av den nedlagda flygflottiljen i Uppsala och amfibieregementet i Göteborg samt förstärka stridsgruppen på Gotland. Förutom luftvärnsrobotarna till marinens fartyg krävs enligt M ytterligare ubåtar och starkare totalförsvar.
