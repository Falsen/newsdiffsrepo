Hultqvist: Våra samarbeten får inte rubbas
Mikael Holmström

– Sverige ska ha en aktiv roll när det gäller att bekämpa kärnvapen. Det är en 50-årig tradition som vi ska fortsätta med. Det som inte får ske är att våra internationella samarbeten på det säkerhetspolitiska området i någon mening rubbas. De måste vara intakta, säger försvarsministern till DN.

Som DN redovisat är alla Sveriges grannländer emot den kärnvapenkonvention som utrikesminister Margot Wallström (S) öppnat för att skriva på. Det skedde i en debattartikel i fredags i SvD. Men stormakterna USA, Frankrike, Storbritannien har varnat för att Sveriges försvarssamarbete med dem kan hotas om Sverige ansluter sig till konventionen.

– Vi har sedan vi kom till regeringsmakten lagt ner mycket arbete och kraft på att bygga ett säkerhetsnätverk runt Sverige, säger Peter Hultqvist och förklarar:

– Vår strategi som vilar på två ben. Det ena är den här typen av samarbeten och övningsverksamhet. Det andra är uppbyggnaden av en nationell militär förmåga. Det här är det svenska kärnintresset och det får enligt min mening inte rubbas.

Utrikesminister Margot Wallström har skrivit att en analys av FN-konventionen ska ske och att inriktningen ska vara att skriva på konventionen.

Håller du med om den artikeln?

– Vårt arbete mot kärnvapen ska fortsätta. Men vi ska inte i någon mening bidra till att rubba våra internationella samarbeten som vi med stor möda och energi på olika sätt byggt upp. Sedan får jag återkomma med kommentarer.

Men enligt Wallström är det fullt förenligt att både underteckna konventionen och bedriva samarbetena?

– Låt mig säga så här: när alla utredningar och analyser är jag beredd att kommentera det.

Våra viktigaste samarbetspartners varnar för att skriva på konventionen?

– Det är naturligtvis sådant som måste tas in i ett sådant här utredningsarbete. Alla aspekter på resolutionsförslaget måste belysas. Det måste ta den tid som krävs så att det här blir ordentligt gjort, svarar Peter Hultqvist.
