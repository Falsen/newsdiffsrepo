Anna-Lena Laurén:   Inom utrikespolitiken existerar inga stensäkra gps-instrument
Anna-Lena Laurén

Alla med erfarenhet av gps-instrument vet att de inte är ofelbara, att man själv måste ha koll på omgivningen när man använder dem. Men somliga chaufförer tror att gps:en inte kan ha fel. De tittar stint i skärmen och kör dit pilen pekar utan att höja blicken.

Ända tills de plötsligt måste tvärnita för ett vägarbete, varvid de upprört utropar: Gps:en förde mig hit!

Jag tänkte på dessa chaufförer i somras då jag läste en av de intressantaste fackböcker som har kommit ut i Finland på senare tid, nämligen historikern Kimmo Rentolas ”Stalin och Finlands öde ”. (Boken, som borde översättas, finns än så länge bara på finska under titeln ”Stalin ja Suomen kohtalo”.) Det är en strålande analys, inte bara av preludiet till Vinterkriget 1939 utan också efterspelet efter Fortsättningskriget 1941–1944. Men vad den i grund och botten handlar om är en fråga jag ständigt stöter på i mitt jobb: Varför tar statsledare ofta fel?

Hösten 1939 var den finländska regeringen övertygad om att Sovjetunionen inte skulle anfalla. Man avfärdade bestämt brittiska uppgifter om att Stalin hade placerat 33 divisioner vid finska gränsen. (Det verkliga antalet visade sig vara dubbelt så stort.)

Stalin å sin sida trodde att Finland var splittrat. Han var övertygad om att arbetare som hade kämpat för de röda i inbördeskriget aldrig skulle kriga mot den stora socialistmakten – i all synnerhet inte med den vite Mannerheim som överbefälhavare.

Bägge sidor gjorde misstaget att förfalla åt spegelseende. Det betyder att man tror att motparten tänker och agerar som en själv. I Stalins fall är man dessutom påverkad av sin egen ideologiskt drivna underrättelseverksamhet och propaganda.

Samma fenomen är tydligt i förhållandet mellan Ryssland och Ukraina. Ryssland har hela tiden varit fullkomligt övertygat om att det inte finns något folkligt stöd för närmandet till EU. Ledarna i Kreml ser inte den förändring som har skett i Ukraina eftersom de tror att allt manipuleras uppifrån, på samma sätt som de själva manipulerar sitt eget folk.Utrikespolitiken är svår att förstå om man tror att alla ledare fattar beslut vars följder de kan överblicka.

Den ukrainska ledningen har satsat allt på ett kort – att västvärlden är lika intresserad av Ukraina och är beredd att offra lika mycket för Ukraina som Ryssland är. Det var en av orsakerna till att man gav upp Krim utan att försvara det. Man hoppades att EU och USA skulle ordna upp saken.

När kriget bröt ut i Donbass bad Petro Porosjenko USA om vapen. Han fick varma filtar, några partier mörkerkikare och en strid ström solidaritetsförklaringar.

Inom utrikes- och säkerhetspolitik existerar inga stensäkra gps-instrument. Det beror på att omgivningen ständigt förändras. Varje situation är unik och sällan går saker och ting som statsledarna hade tänkt sig från början. ”Historien är full av beslut som ledde till oavsiktliga följder och slutresultatet blir ofta ett som ingen ville ha eller ens kunde föreställa sig”, skriver Kimmo Rentola torrt.

Utrikespolitiken är svår att förstå om man tror att alla ledare fattar beslut vars följder de kan överblicka. Brexit var resultatet av ett idiotiskt vågspel. När USA invaderade Irak hade man aldrig tänkt sig att det skulle leda till krig i hela regionen. När Putin sände in sina gröna män på Krim trodde han knappast att väst inte skulle reagera – men han var i grund och botten övertygad om att västvärldens syn på Ukraina inte skilde sig från hans, det vill säga väst egentligen ”visste” att Ukraina är en rysk bakgård.

Det går inte att ta tillbaka invasioner. När de är gjorda får alla leva med konsekvenserna, framför allt människorna som råkade bli föremål för dem. Det är därför statsmannaskap inte går ut på att blint lita på vad gps:en säger.
