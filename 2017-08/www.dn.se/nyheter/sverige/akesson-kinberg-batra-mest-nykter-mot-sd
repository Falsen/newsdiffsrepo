Åkesson: ”Kinberg Batra mest nykter mot SD”
Mats J Larsson

På fredagen, i skuggan av M-ledarens Anna Kinberg Batras avgång, inleddes SD:s sommarfestival i partiledarens hemstad Sölvesborg. I sitt sommartal på lördagen ska Jimmie Åkesson bland annat föreslå nya åtgärder för att skydda vårdpersonal från våld.

– Vi har haft några incidenter under sommaren där det har förekommit hot om våld mot vårdpersonal. Moderaterna har föreslagit strängare straff mot de som hotar och jag kommer att komma med fler förslag i det avseendet, säger Jimmie Åkesson till DN.

Han anser att den avgående moderatledaren – som svängde i sin inställning till SD i januari – är den partiledare som haft bäst inställning till SD på senare tid.

– Anna Kinberg Batra har varit den av partiledarna inom borgerligheten som har varit mest nykter det senaste året i förhållande till oss, säger Åkesson.

Han tror att det kan vara negativt för SD med det moderata partiledarbytet.

– Det är inte säkert att det är bra, säger Jimmie Åkesson.

Samtidigt riktar han svidande kritik mot Centerpartiets ledare Annie Lööf som han anser är den som flera gånger räddat statsminister Stefan Löfven (S), senast i samband med regeringskrisen i slutet av juli när två S-ministrar tvingades gå.

– Det är Annie Lööf som bromsar hela tiden. Det var någon som sa till mig häromdagen att hon är den bästa socialdemokraten vi har i det här landet. Hon är den som gång på gång räddar Stefan Löfvens regering, säger SD-ledaren.

Han tycker att det är en skillnad mellan Lööf och Liberalernas ledare Jan Björklund som i likhet med C-ledaren inte vill bilda regering med stöd av SD.

– Jag tror att Jan Björklund gärna skulle vilja fälla regeringen, men jag tror inte att hans parti vill det, säger Åkesson.

Förra veckan skrev SD:s försvarspolitiska talesperson Mikael Jansson att han tycker att försvarsminister Peter Hultqvist ”känns alltmer oskyldig” till it-skandalen på Transportstyrelsen där sekretessbelagd information kommit i händerna på icke säkerhetsklassad personal utomlands.

– Jag har inte pratat med Mikael Jansson, men partiet har inte ändrat uppfattning, säger Jimmie Åkesson.

Är du säker på att hela er riksdagsgrupp står bakom en misstroendeförklaring mot Hultqvist?

– Ja, vi har en sådan ordning att man röstar med partimajoriteten. Vi får ha en diskussion i riksdagsgruppen, men jag har inte hört någon annan uppfattning från någon än att vi ska gå vidare med misstroendeförklaringen.
