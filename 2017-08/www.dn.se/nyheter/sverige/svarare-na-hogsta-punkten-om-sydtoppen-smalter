Svårare nå högsta punkten om sydtoppen smälter
Jannike Kihlberg

Kebnekaises fjällstation är bas för de flesta som siktar på att nå Sveriges högsta punkt, Kebnekaises sydtopp. I år har trycket på stationen varit ovanligt hårt.

– Vi är på väg mot rekordår tror jag och de allra flesta har sydtoppen som fokus. Det ser ut att bli runt tiotusen toppbestigningar i år, förra året var det runt åttatusen, säger Marit Sarri, chef på Kebnekaises fjällstation.

– Ett av skälen att det är så högt tryck nu är kanske att man vill hinna dit medan den är högst i Sverige.

Stationen har 210 sängplatser och är den näst största av Svenska turistföreningens fjällstationer. I sommar har den varit mer än hundra procent belagd. Av säkerhetsskäl måste fjällstationer ta emot alla gäster som kommer, om de ordinarie sängplatserna är fulla ordnas madrasser på golvet eller andra övernattningsmöjligheter.

• Läs mer: På Sveriges högsta topp är klimatförändringen tydlig

När DN kommer är det fullt av folk. I samlingsrummet/baren sitter grupper och dricker öl eller vin, likaså ute på terrassen. Många har kommit tillbaka efter en tur till sydtoppen och är påtagligt glada och upprymda över sin bragd.

Tider jämförs, ett par unga män tog den på nio timmar och tjugo minuter, några andra behövde ytterligare någon timme. Det är kort tid, enligt stationens anslagstavlor tar det cirka tolv timmar fram och tillbaka.

De som går på egen hand tar det som kallas västra leden. Även om den kan vara jobbig att gå finns inga riktigt svåra passager som kräver till exempel klättring. Det finns även en östra led som går via en glaciär och har klättringsmoment och där anordnar stationen guidade turer.

Av de cirka tiotusen som gör toppturer i år går de allra flesta, drygt niotusen, själva den västra leden. Bara 800–900 tar den guidade östra leden.

Sydtoppen är Sveriges högsta punkt. Den består av en cirka 40 meter tjock glaciär och som DN har skrivit gör klimatförändringen att toppen smälter. Nordtoppen består av fast berg och nu är höjdskillnaden enbart 1,7 meter. Om det blir ett skifte i toppen kommer det att förändra situationen för de som tycker det är viktigt att komma till just Sveriges högsta punkt. Att ta sig till nordtoppen är betydligt mer krävande och komplicerat än att gå upp till sydtoppen.

Det finns flera vägar upp till nordtoppen, men de flesta kräver klättringskunskap. Ett sätt att komma dit utan klättring är att göra en kamvandring från sydtoppen. Det är inget för höjdrädda och tar ytterligare 1,5 timmar fram och tillbaka när man tagit sig upp på sydtoppen.

Den turen erbjuds redan i dag på stationen, men lockar än så länge inte så många.

– Det har kanske varit ett tjugotal personer i sommar, säger Marit Sarri.

– Även om sydtoppen smälter kommer den att vara högre än nordtoppen större delen av året under många år framöver. Det är kanske bara på sensommaren som nordtoppen blir högre. Jag tror att de allra flesta de närmaste åren fortfarande vill gå upp på sydtoppen, säger Marit Sarri.

– Vi kommer att erbjuda folk olika turer till nordtoppen med guider framöver. Men jag tror inte det kommer att locka så många.

Att många gäster på stationen har gjort toppturer syns tydligt. Många trippar fram barfota med rejäla skavsår som lyser blodröda – det är ovanligt många kreativa gångstilar som visas upp. Det hela påminner starkt om Monthy Pythons sketch ”Ministeriet för fåniga gångarter”. Så redan dagens relativt enkla turer till toppen har uppenbarligen sitt pris.

Marit Sarri är uppvuxen i trakten, i Nikkaluokta, och har varit på toppen ”kanske ett femtiotal” gånger. Släkten har lång tradition i Kebnekaise. Farfar Nils Olsson Sarri var den första tillsyningsmannen när Kebnekaisestationen inrättades för mer än hundra år sedan. Då i ett iskallt stenhus som ännu finns kvar, men nu är påbyggt och isolerat. På den tiden var Kebnekaises sydtopp cirka 2 120 meter över havet, i år mättes den till 2 098,5. Klimatförändringen gör att glaciären som utgör toppen stadigt smälter sedan 1995.

Toppvandrare kommer in mot stationen i en strid ström. De ser härligt nöjda ut i kvällssolen, trots att toppbesöket ibland har varit ofrivilligt.

– Jag sa hela tiden att ”jag går inte upp hela vägen, det är alldeles för läskigt”. Men det var så dimmigt så jag trodde vi gick till raststugan. Men de andra hade lurat mig och vi var på toppen, säger Sofia Svensson från Älmhult.

Hon är uppspelt och väldigt pigg trots många timmars vandring. Hon och väninnan Matilda Sundqvist från Trosa pratar ivrigt i munnen på varandra om upplevelsen.

– Vi är ett gäng på totalt 19 tjejer som har åkt upp hit. Ganska få känner varandra, det var ett initiativ på Facebook av två tjejer. Sen har fler hängt på, berättar Matilda Sundqvist.

De två har lärt känna varandra under turen och båda är glada över bedriften. Sofia ringde sina barn från toppen, de hade tvivlat på att hon skulle göra det.

De tillhör inte de som skulle välja nordtoppen bara för att komma upp på den allra högsta toppen.

– Äh, det spelar inte så stor roll. Topp som topp, säger Matilda Sundqvist.
