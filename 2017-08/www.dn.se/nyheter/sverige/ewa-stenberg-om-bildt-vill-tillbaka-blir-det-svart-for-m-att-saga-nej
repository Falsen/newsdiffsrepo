Ewa Stenberg: Om Bildt vill tillbaka blir det svårt för M att säga nej
Ewa Stenberg

Moderaterna vill ge medlemmar och partiföreningar mer inflytande över vem som ska bli nästa M-ledare än vad de fick senast, när Anna Kinberg Batra valdes till ordförande.

”Valberedningens ambition är att det ska bli en mer öppen process än det var efter 2014 års val”, sade ordföranden Lars- Ingvar Ljungman i SVT:s Agenda i söndags.

Läs också: Carl Bildt storfavorit att ta över bland moderata väljare

Men en öppen process kräver att ordförandekandidaterna är beredda att kliva fram och förklara varför de vill ha uppdraget. Så var det till exempel i Centerpartiet, där Annie Lööf fick tävla med två partikamrater innan hon valdes. Kristdemokraternas Ebba Busch Thor, Miljöpartiets båda språkrör och Vänsterledaren Jonas Sjöstedt valdes också i öppen konkurrens.

I Moderaterna är det hittills bara den förre försvarsministern Mikael Odenberg som klivit fram. De som nämns oftast i partiet har varken sagt bu eller bä när de fått frågan om de kan tänka sig att bli partiledare.

”Det är ingenting som jag tänker ge besked om nu”, säger den arbetsmarknadspolitiska talespersonen Elisabeth Svantesson till P4 Jönköping. "Jag har inga svar på de där frågorna för ögonblicket", säger förre statsministern och utrikesministern Carl Bildt till norska NRK. "Frågan om vilken roll jag själv kan komma att spela för Moderaterna i framtiden har inget svar i dag" skriver Ulf Kristersson på Facebook.

När Fredrik Reinfeldt valdes till Moderaternas ledare 2003 kritiserade en grupp unga moderater den slutna processen:

”Att välja en partiordförande utan ett innehåll är en farlig väg för ett idéparti som Moderaterna. Ska vi stå starka måste varje kandidat deklarera vad de vill och kan göra för partiet. Ett partiledarbyte måste handla om förändringsvilja och politikens innehåll. Inte om makt och positionsstrider”, skrev bland andra Anna Kinberg Batra på DN debatt.

Men när hon själv valdes fanns inga andra kandidater.

Frågan är om historien upprepar sig. Allt fler ledande moderater pekar på Ulfs Kristersson, också sådana som tidigare varit kritiska mot hans arbete som ekonomisk talesperson. Redan den 1 oktober ska den nya partiledaren väljas, vilket ger mindre utrymme för utfrågningar och debatter än valberedningen vinkat för.

Sannolikt ser partiet en risk för intern splittring under valprocessen och ett akut behov av att ha en partiledare på plats under en stökig politisk höst. Moderaterna vill att partistämman senare i oktober ska handla om politiken inför valet, inte om personfrågor.

Men den tysta strategin gör inte dagens aktiva moderater kända hos väljarna. Om Ulf Kristersson är på väg att nomineras är det dags för honom att träda fram och berätta i vilken riktning han vill föra partiet.

Carl Bildt skulle kunna bryta processen mot en nominering av Kristersson. Moderaterna är ett parti som lägger stor vikt vid opinionsmätningar och partiet är onekligen i starkt behov av en röstmagnet. Den klassiske moderaten Bildt är populär och påminner om den moderata traditionen, före Reinfeldt och Kinberg Batra.

Frågan är om Bildt verkligen vill undvara några år för att försöka rädda ett krisande parti. Just internt partiarbete tillhörde inte hans styrkor på 1990-talet. Sedan han slutade som statsminister och blev medlare och diplomat i Bosnien tappade han i mångt och mycket intresset för den svenska inrikespolitiken. Men osvuret är bäst. Både inrikespolitiken och Carl Bildt har ju överraskat förut.
