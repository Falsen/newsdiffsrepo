Ewa Stenberg: Bildt sa nej – nu är ljuset åter på Kristersson
Ewa Stenberg



Moderaterna vill ge medlemmar och partiföreningar mer inflytande över vem som ska bli nästa M-ledare än vad de fick senast, när Anna Kinberg Batra valdes till ordförande.”Valberedningens ambition är att det ska bli en mer öppen process än det var efter 2014 års val”, sade ordföranden Lars- Ingvar Ljungman i SVT:s Agenda i söndags.

Läs också: Carl Bildt storfavorit att ta över bland moderata väljare

Men en öppen process kräver att ordförandekandidaterna är beredda att kliva fram och förklara varför de vill ha uppdraget. Så var det till exempel i Centerpartiet, där Annie Lööf fick tävla med två partikamrater innan hon valdes. Kristdemokraternas Ebba Busch Thor, Miljöpartiets båda språkrör och Vänsterledaren Jonas Sjöstedt valdes också i öppen konkurrens.

I Moderaterna är det hittills bara den förre försvarsministern Mikael Odenberg som klivit fram. De som nämns oftast i partiet har varken sagt bu eller bä när de fått frågan om de kan tänka sig att bli partiledare:

”Det är ingenting som jag tänker ge besked om nu”, säger den arbetsmarknadspolitiska talespersonen Elisabeth Svantesson till P4 Jönköping. "Frågan om vilken roll jag själv kan komma att spela för moderaterna i framtiden har inget svar i dag" skriver Ulf Kristersson på Facebook.

När Fredrik Reinfeldt valdes till Moderaternas ledare 2003 kritiserade en grupp unga moderater den slutna processen:

”Att välja en partiordförande utan ett innehåll är en farlig väg för ett idéparti som moderaterna. Ska vi stå starka måste varje kandidat deklarera vad de vill och kan göra för partiet. Ett partiledarbyte måste handla om förändringsvilja och politikens innehåll. Inte om makt och positionsstrider”, skrev bland andra Anna Kinberg Batra på DN Debatt.

Men när hon själv valdes fanns inga andra kandidater.

Frågan är om historien upprepar sig.

Allt fler ledande moderater pekar på Ulfs Kristersson, också sådana som tidigare varit kritiska mot hans arbete som ekonomisk talesperson.

Redan den 1 oktober ska den nya partiledaren väljas, snabbare än planerat. Sannolikt ser partiet en risk för intern splittring under valprocessen och ett akut behov av att ha en partiledare på plats under en stökig politisk höst.

Men den tysta strategin gör inte dagens aktiva moderater mer kända hos väljarna. Om Ulf Kristersson är på väg att nomineras är det dags för honom att träda fram och berätta i vilken riktning han vill föra partiet.

Hur ser han till exempel på relationen till Sverigedemokraterna? Han har suttit i partiledningen och varit med om kursändringen den 19 januari, men flera har ifrågasatt hans entusiasm för att glänta på dörren för SD.

Ulf Kristersson ses som en utmärkt kommunikatör och en god strateg, till skillnad från den avgående moderatledaren. Men han anses ha svårt att komma till beslut och har en bostadsaffär i bagaget som kan förfölja honom.

Carl Bildt hade kunnat ändra hela ordförandediskussionen i partiet . Moderaterna är onekligen i starkt behov av en röstmagnet, och han är den ende i kandidatuppställningen. Den klassiske moderaten Bildt valde att hålla sitt gamla parti på sträckbänken några dagar, men på onsdagskvällen sade han nej. Anders Borg avgick nyligen från toppositioner i näringslivet efter en skandalfest i skärgården, så han lär inte komma åter till toppolitikern. Strålkastaren riktas istället på vad trean på DN/Ipsos lista ska säga, alltså Kristersson.
