Skola lånar ut burkini till elever
Katarina Lagerwall

Det var tidningen Norra Skåne som skrev om att flera skolor i Hässleholms kommun har börjat använda sig av burkinis för skolflickor. Enligt kommunens biträdande förvaltningschef Rolf Bengtsson handlar det om att uppnå skolans kunskapskrav och mål som säger att alla elever ska kunna simma 200 meter för att bli godkända i idrott.

– Vi vet att det finns elever som inte kan delta i simundervisningen utan mer täckande klädsel så det är helt enkelt för att få ett så högt deltagande som vi kan, säger han till Norra Skåne.

Ett annat problem handlar om vattenkvaliteten i det kommunala badhuset. Trots att klädsim är förbjudet badade många muslimska flickor i sjalar och kläder för att täcka sig på simlektionerna, vilket förde med sig bakterier från svett, smink, avföring och annat i poolen, uppger Rolf Bengtsson. Förvaltningen ställde då krav på att elever endast fick använda baddräkt, shorts eller burkinis om de skulle bada i badhuset, skriver Norra Skåne.

Inköpen av de tre burkinis som finns för utlåning till muslimska skolflickor har gjorts av ideella Majblommekommittén i Hässleholm, men kommunen har valt att använda sig av plagget.

Skolornas bruk av plagget har vållat en het debatt sedan det blev känt, skriver Norra Skåne. Många ser burkinin som en stark religiös symbol för kvinnoförtryck – och att kommunen genom användandet uppmuntrar och stödjer detta.

– Det är skolans uppdrag att se till att alla elever uppnår betygsmålen. Det har riksdagen beslutat. De flickor som bara kan uppnå målen i idrott och hälsa genom att bära burkini bör få den möjligheten. Därför lånar vi ut burkinis. Vad man sedan anser om det är en annan sak, säger Kristina Liljerup rektor för Västerskolan till Norra Skåne.

Rolf Bengtsson håller inte heller med om att deras agerande bidrar till att normalisera synen på burkinin och vad den symboliserar. Även om många tycker att slöja och heltäckande klädsel är ett uttryck för kvinnoförtryck är det är inte skolans ansvar att göra den tolkningen, menar han. Dessutom hänvisar han till att det i Sverige inte finns förbud att bära sådan religiös klädsel.

– Man kan vrida till det som man vill men jag tycker att det skulle vara betydligt mer utpekande om eleverna inte kunde delta i undervisningen, säger han till tidningen.
