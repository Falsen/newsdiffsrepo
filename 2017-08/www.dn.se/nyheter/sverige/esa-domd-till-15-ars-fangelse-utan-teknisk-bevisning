Esa dömd till 15 års fängelse – utan teknisk bevisning
Katarina Lagerwall

Ett grått dagsljus strilar in mellan fönstergallret till besöksrummet på Saltviksanstalten i Härnösand. Esa Teittinen har slagit sig ner vid bordet som skiljer oss åt, med sig har han en kartong fylld med vältummade dokument. Det är en stor man, han fyller nästan hela dörröppningen på vägen in i det kala rummet och är klädd i en gråblek t-tröja med kriminalvårdens logga.

Cell på Saltviksanstalten i Härnösand. Foto: Leif R Jansson/TT

Sedan han fälldes för mord mot sitt nekande 2010 har han varit placerad på flera av landets mest hårdbevakade fängelser. Under lika många år har han kämpat för att bli frikänd.

– Sanningen måste komma fram, säger han.

• • •

Den 14 december 2009 befinner sig Esa Teittinen hemma hos Torbjörn i dennes lägenhet i Solna. Männen har lärt känna varandra på Svartsjöanstalten. Det är en stor lägenhet, fem rum och kök, som ligger på fjärde våningen i ett av de vitkalkade höghusen längs gatan.

Huset i Solna där ”Torbjörn” dog. Foto: Nicklas Thegerström

I lägenheten finns även en kvinna som vi valt att kalla Mona. Hon har sedan en tid tillbaka kommit hem till Torbjörn och städat mot betalning.

Torbjörn är 70 år och har problem med att sköta sin dagliga tillvaro; han går med rullator och hälsan vacklar. Esa hjälper honom med olika vardagsbestyr, som att handla och gå ärenden.

Trots den skrala hälsan har Torbjörn ingen kommunal omsorg, men vid några tillfällen har socialtjänsten gjort hembesök efter att ha fått in orosanmälan om hans kraftiga alkoholkonsumtion. Det leder dock inte till några åtgärder, enligt rapporter i polisens förundersökning. Missbruket var också en orsak till att Esa Teittinen ställde upp för vännen.

– Jag tyckte synd om en gammal man som hade supit bort hela sitt liv, säger han.

Innan de kommer till lägenheten den här dagen ringer Mona till Esa för att bli insläppt eftersom ingen öppnar när hon ringer på. När Esa kommer dit med nyckeln vid 13-tiden sitter Mona och väntar i trappan.

I bostaden hittar de enligt förundersökningen den gamla mannen i sin säng – berusad, blåslagen och nedbajsad. Ansiktet är sårigt, han har blåtiror och levrat blod i näsborrarna. Esa hjälper honom till badrummet för att få honom ren och Mona börjar städa.

Från badrummet hör hon hur duschen sätts på.

Torbjörn har med sig en flaska 80-procentig sprit och fortsätter att dricka inne i badrummet medan han blir tvättad och rakad. Efter en stund säger den äldre mannen att han vill bada och Esa tappar upp vatten. Sedan letar Esa i medicinskåpet efter tabletter för att få stopp på diarrén, när han inte hittar några bestämmer han sig för att gå till Apoteket. Den äldre mannen vill ligga kvar i badet, menar Esa.

– Jag bad Mona att titta till honom och frågade om hon ville ha något fikabröd innan jag gick.

Han hinner bara några hundra meter på gångvägen mot Solna centrum när mobilen ringer. Det är Mona som säger att Torbjörn inte andas.

Klockan är då 15.08.

Esa Teittinen vänder tillbaka till lägenheten. Där möts han i hallen av Mona som upprört pekar mot badrummet, han går dit och konstaterar att hon har rätt: Torbjörn andas inte.

Klockan 15.23 ringer Esa SOS Alarm.

En sköterska säger att han genast måste påbörja hjärt- och lungräddning.



Då sköterskan får veta att det finns en person till i badrummet säger hon att Esa och Mona måste lyfta upp den livlösa mannen ur badkaret. De försöker, men kroppen är för tung. Sköterskan säger då att de ska tömma ur vattnet och slå på högtalaren på telefonen så att hon kan instruera hur de ska ge hjärtmassage i väntan på räddningspersonal.

Några minuter senare är två brandmän på plats och strax därpå anländer två ambulanspersonal och två läkare.

• • •

Räddningspersonalen tycker att det kommer mycket vätska ur Torbjörns mun vid återupplivningsförsöken, och de får inte ihop Monas och Esas berättelser om vad som har hänt eller varför de är i bostaden.

”NN kommer ihåg att man alla var överens om att det var något som inte stämde och att samtliga ansåg att man borde kontakta polis”, uppger en av läkarna i förundersökningsprotokollet.

Klockan 15.47 ringer de polisen.

En patrull kommer till platsen och tar upp ett vittnesförhör med Esa och Mona. Sedan får de gå därifrån.

Det dröjer ungefär en vecka – sedan kontaktas de av polisen på nytt.

• • •

Obduktionsrapporten lämnar inget klart besked om vad som orsakade Torbjörns död. Rättsläkaren hittar tecken som tyder på drunkning, men också flera andra möjliga orsaker.

”Ur rättsmedicinsk synvinkel anses dödsfallet som oklart, troligen onaturligt dödsfall”, skriver rättsläkaren. Att det finns så mycket vätska i magsäcken anser rättsläkaren vara särskilt oförklarligt.

Eftersom dödsfallet inte utreds som ett brott vid den tidpunkten sparas inga prover från den första obduktionen som kan analyseras senare.

Men polisen får anledning att tänka om.



I ett av köksskåpen hos Torbjörn hittas ett testamente. Där framgår att han lämnar all kvarlåtenskap utom de två barnens halva arvslott till Esa Teittinen.

Polisen har hittat ett motiv – pengar.

Den 21 december ändras rubriceringen till: Mord.

Polisutredningen kommer att pågå i flera månader och det hålls förhör med ett stort antal personer: räddningspersonal, anhöriga, vänner, läkare och rättsläkare samt Esa och Mona.

Åklagare Åke Olsson var förundersökningsledare och den som skulle komma att väcka åtal i fallet. Han har svårt att minnas alla detaljer så här sju år senare, men säger att det var en komplex mordutredning.

– Jag kommer ihåg att jag inte tyckte att det var ett enkelt fall. Det var inte ett sådant fall där det var självklart han (Esa) skulle bli dömd för mord.

– Men efter mycket övervägande ansåg jag att jag var skyldig att väcka åtal och få det prövat, säger han.

• • •

Testamentet är upprättat i juni 2009 av Göran som är både läkare och jurist.

Esa var patient hos Göran och hade tipsat Torbjörn om att Göran kunde hjälpa till med juridiska spörsmål. Göran hade även ett företag inom trävarubranschen och Esa brukade hjälpa honom med de språkliga förbindelserna i Finland och i Estland.

Tidigt på morgonen den 15 december 2009 skulle Esa flyga till Estland på ett sådant affärsuppdrag. På kvällen, menar han, åker han hem till Göran och sover över där innan denne skjutsar honom till Arlanda.

Göran kallas till polisen för ett vittnesförhör. Han blånekar till all kontakt med Esa: samtalen, affärsresan och övernattningen. Till sist har han lämnat så många motstridiga uppgifter att polisen anhåller honom misstänkt för delaktighet i mordet. De tror att Göran har berättat om testamentet för Esa, och att de tillsammans med Mona har dödat Torbjörn för att komma åt arvet.

Polisen anhåller även Esa och Mona.

En bild från polisens rekonstruktion av ”Torbjörns” död. Foto: Polisen

I brist på bevis släpps de alla i slutet av januari 2010.

Göran avskrivs sedan från utredningen.

Efter morddomen har Göran försökt hjälpa Esa att bli rentvådd.

– Han vet att jag är oskyldig.

Esa hävdar att han inte hade någon insyn i Görans affärer. Och att han inte visste om testamentet förrän efter Torbjörns död.

– Hade Torbjörn tagit upp ett arv med mig hade jag sagt nej. Jag ville aldrig ha några pengar.

Polisen lät analysera testamentet efter spår av Esa Teittinens fingeravtryck. De hittade inga.

• • •

I mars grips Esa och Mona på nytt. Polisen menar att de har nya bevis, och gör även en rekonstruktion av dödsfallet i Torbjörns lägenhet.

I förhören håller Esa Teittinen fast vid sin berättelse om att han inte kände till testamentet.

Mona förhörs av polisen på svenska och ibland på sitt modersmål via en tolk. Totalt hålls det tolv förhör med henne. Uppgifterna om vad som hände i bostaden den 14 december svajar, utom på en punkt – att Torbjörn måste ha dött av sjukdom.

Men i näst sista förhöret, när hon har suttit häktad i två veckor, säger Mona plötsligt att Esa mördade Torbjörn. Vittnesmålet kommer efter att polisen konfronterar henne med uppgiften att Esa har pekat ut henne som mördare. Mona säger att Esa har erkänt att han dränkte Torbjörn precis innan de ringer SOS Alarm. Han ska ha tryckt ner Torbjörns huvud under vattnet med ena handen.

Mona går från att mordmisstänkt till att bli åklagarens vittne.

• • •

Men blev Torbjörn dränkt?

Åklagare Åke Olsson anser att polisen lade mycket kraft på att utreda hur Torbjörn hade dött. Samtidigt håller han med om att dödsorsaken förblev oklar.

– Jag vill minnas att det inte fanns några entydiga bevis, som när man hugger någon med en kniv i hjärtat. Men när man lade ihop samtliga omständigheter fann domstolarna att det fanns övertygande bevisning för att han hade drunknat.

Åklagarens tyngdpunkt i bevisningen blev Monas vittnesmål.

Hur ser du på att många av hennes uppgifter inte stämmer?

– Jag kan inte åtta år senare ha synpunkter på ett av mina fall. Men jag kan konstatera att jag väckte åtal och att domstolarna fällde honom (Esa) till ansvar, säger Åke Olsson.

– Uppenbarligen fann jag 2009 att jag tyckte det var så mycket som pekade på mord att det räckte (för att väcka åtal). Men jag har aldrig påstått att det var solklart.

• • •

Den 8 augusti 2010 dömer tingsrätten Esa Teittinen till 13 års fängelse för mord. Rättens utslag baseras på Monas vittnesmål eftersom det saknas tekniska bevis, och pengar från arvet anses vara motivet.

Domen kom som en chock för Esa. Hans advokat hade varit övertygad om att tingsrätten inte skulle kunna fälla någon när det inte fanns någon klar dödsorsak.

Han överklagar tingsrättens dom till hovrätten – och byter advokat.

Hovrätten skärper straffet till 15 års fängelse. Men rätten är oenig: två av fem ledamöter vill fria Esa Teittinen. De anser att det inte går att dra några säkra slutsatser om dödsorsaken och pekar på svagheten i Monas vittnesmål: att hon har pekat ut Esa först efter att polisen har sagt att han pekat ut henne som skyldig.

”Enligt vår uppfattning kan det ha varit ett fullgott skäl för NN (Mona) att hitta på uppgifterna om ett erkännande”, skriver de två. Slutsatsen, enligt dem, är att det inte är ställt utom rimligt tvivel att Esa Teittinen dödade Torbjörn, och därför bör han frias.

• • •

Advokat Kristofer Stahre var målsägarbiträde till Torbjörns döttrar i båda domstolsförhandlingarna.

– Jag är övertygad om att gärningsmannen var skyldig till det han dömdes för, säger han.

Kristofer Stahre anser att bevisvärderingen i målet var stark och att det fanns ett klarlagt motiv till mordet: Esa Teittinen skulle få ärva miljonbelopp. Dessutom fanns Monas vittnesmål som är ”så nära ett ögonvittne man kan komma”.

Hur ser du på att det inte finns någon fastställd dödsorsak och att Torbjörn kanske inte blev mördad?

– Rättsläkare avger sina ståndpunkter men domstolarna gör sin egen bevisvärdering, man överlåter inte den till experter. I det här fallet har rätten utvecklat sin syn på dödsorsaken och efter att ha vägt samman olika omständigheter kom de fram till att det inte fanns något rimligt tvivel om att han hade drunknat, säger Stahre.

Att Esa Teittinen tidigare var dömd för våldsbrott talade ytterligare för hans skuld, menar Stahre. 1997 dömdes Esa för dråp i Finland efter att ha skjutit en person till döds i samband med ett överfall hos hans föräldrar.

–Det var viktigt i sammanhanget eftersom det visade att han var kapabel att döda en människa.

Att hovrätten var oenig i domslutet ser inte Kristofer Stahre som en indikation på att det kan vara en felaktig dom.

– Sedan kan man alltid ifrågasätta bevisning i mål och visst dömer domstolar fel ibland. Men man måste se till varje enskilt fall och i det här fallet råder inga tvivel, säger han.

När Esa Teittinen dömdes fick döttrarna hela arvet.

• • •

– Enligt min mening är han klart feldömd, och att en lagfaren domare vill fria är ett tecken på att det är en svag dom, säger advokat Björn Hurtig (bilden).

Han drev målet i hovrätten och hade hand om Esa Teittinens första resningsansökan som lämnades in till Högsta domstolen (HD) 2014.

Till sin hjälp hade Björn Hurtig den mycket erfarna före detta kriminalkommissarien Jan Olsson.

– Jag skulle titta på fallet kriminaltekniskt. Men det fanns inget att titta på, man säkrade inga spår på plats, säger Olsson.Jag skulle titta på fallet kriminaltekniskt. Men det fanns inget att titta på, man säkrade inga spår på plats.

Att det inte gjordes någon brottsplatsundersökning i lägenheten, menar Jan Olsson är unikt när man misstänker att någon har blivit mördad. Om Torbjörn hade blivit dränkt skulle det till exempel ha funnits spår av en dödskamp, som vattenstänk på golv och väggar, dragningar av händer på vägg och badkarskanten eller skador på duschdraperiet, enligt Olsson.

– Det är mycket oklarheter i det här fallet, säger Jan Olsson.

Björn Hurtig blev förvånad över hovrättens dom och HD:s avslag eftersom rättsläkaren inte har kunnat fastställa Torbjörns dödsorsak, och att ytterligare två rättsexperter utesluter drunkning som den primära dödsorsaken.

– Det visar att det är lätt att bli dömd i Sverige men svårt att få resning, och att bevisföringen i många fall är dålig. I det här fallet är den horribel, säger han.

• • •

Det senaste året har advokat Marko Tuhkanen (bilden) arbetat med Esa Teittinens nya och andra resningsansökan.

Han ifrågasätter att ursprungsbevisningen vilar på vad en enda person berättar: Mona, och drar paralleller till Kalamarksfallet. Skillnaden är att i det fallet fanns ett mordoffer, vilket han menar saknas här.

– En förutsättning för att min klient är skyldig är att Torbjörn har dött drunkningsdöden. Men man vet inte vad han har dött av, säger han.

I resningsansökan kommer han bland annat hänvisa till ny forskning som visar att vätska i kilbenshålan inte är tecken på drunkning, och en ny rekonstruktion som visar att mordet inte kan ha gått till enligt Monas beskrivning.

– Bevisvärdet för hennes utsaga är noll. Polisen tvingade fram uppgifter genom lögner. Det strider mot hur man ska förhöra folk, säger han.

Marko Tuhkanen har ägnat mycket tid åt att försöka kontakta Mona utan framgång. Även DN har sökt henne för en kommentar.

Hur ser du på möjligheten att få resning i målet?

– Jag är väldigt optimistisk. Det här är svammel och ingen får låsa in en människa i 15 år på sådana grunder, säger han.

• • •

Esa Teittinen drar med handen genom det kortsnaggade, gråsprängda håret. Han har hunnit bli 61 år. Tiden i fängelset har påverkat hans liv på många sätt, ekonomiskt och psykiskt. Han säger att det känns som att vara en apa i en bur: ständigt övervakad och begränsad.

Säkerhetsrutinerna har även fått konsekvenser på ett personligt plan.

Esa visar mig några fotografier, på bilderna står en präst, en kantor och en äldre kvinna vid en grav. Det är begravningen av hans mor som dog 2011. Rösten fylls av bitterhet när han beskriver hur det kändes att inte få vara där och ta avsked.

Mamman visste att han satt i fängelse men stöttade honom i kampen att bli frikänd.

– Hon sa att det skulle ordna sig, säger han.Jag har aldrig pekat ut henne, hon blev vilseledd och intvingad i ett hörn som en råtta.

Monas vittnesmål var en av sakerna som fick honom fälld, ändå hävdar Esa att han inte är arg på henne. Han menar att det var polisens agerande som fick henne att skylla på honom. De är båda offer.

– Jag har aldrig pekat ut henne, hon blev vilseledd och intvingad i ett hörn som en råtta.

Esa Teittinen sticker inte under stol med att han har ett brottsregister, men det är skillnad på att straffas för något man inte har gjort, säger han. Det är därför han fortsätter att kämpa trots att hans fängelsetid snart är slut; för att få upprättelse, för att få fram sanningen, för att bli fri.

– Varför skulle jag döda en vän, säger Esa Teittinen.

Fotnot: Torbjörn, Göran och Mona heter egentligen något annat.
