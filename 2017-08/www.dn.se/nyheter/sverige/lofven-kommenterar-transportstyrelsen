Löfven om Transportstyrelsen: Uteslutet att jag visste tidigare
Hans Olsson

DN kunde i söndags berätta att statsministerns närmaste medarbetare, statssekreterare Emma Lennartsson, lämnar sitt jobb. Orsaken är nya uppgifter om hur hon hanterat information om säkerhetsläckaget i Transportstyrelsen.

Därmed hamnar frågan ett steg närmare statsminister Stefan Löfven och vilken information han har haft. Statsministern håller fast vid att han fick informationen i ett sent skede. Han nekar till att ha vetat något före januari 2017.

- Det är klart att det finns intresse av skapa så mycket politisk skada som möjligt på mig och på regeringen. Men svaret är nej, jag fick information om detta i januari 2017.

Emma Lennartsson förklarade i DN-intervjun att hon suttit med på minst två möten där frågan om Transportstyrelsen varit uppe. Enligt henne beskrevs det dock så överskådligt och kortfattat att hon inte uppfattade allvaret i frågan. Hon säger att hon inte ens kommer ihåg att ämnet varit uppe.

Stefan Löfven försvarar sin förra statssekreterare:

- Det är så många ärenden som går runt i regeringskansliet. Jag tror att de flesta skulle ha gjort som Emma Lennartsson. Men så här i efterhand när man ser att det är ett lagbrott som har begåtts så kommer det i en annan dager.

Är det uteslutet att även du har suttit på möten där informationen varit uppe men att du inte kommer ihåg det?

- Ja, det är uteslutet. Jag var inte med några sådana möten.

IT-haveriet i Transportstyrelsen har hittills lett till att en statssekreterare och två ministrar har avgått – inrikesminister Anders Ygeman (S) och infrastrukturminister Anna Johansson (S). Anna Johansson avgick bland annat för att hennes dåvarande statssekreterare inte informerat henne om situationen.

Anna Johansson tog ansvar för att hennes statssekreterare inte gett henne fullständig information. Hur tar du ansvar för att inte Emma Lennartsson gett dig full information?

- Jo, hon har gjort det. När hon får reda på allvaret i det här i december 2016 och sedan får det bekräftat i januari 2017 så informerar hon mig. Så det är en mycket stor skillnad.

Men ska inte du ta ansvar för att du inte har fått fullständig information från din statssekreterare?

- Jag har fått den information som hon hade vid det tillfället. När hon har den här informationen så lämnar hon den till mig. Det är bra. Men jag borde ha fått informationen i månadsskiftet januari-februari 2016 då det här framstår tydligt att det här kan bli väldigt allvarligt.

- Ansvaret för det ligger i första hand hos infrastrukturministern för det var hon som ansvarade för Transportstyrelsen. Även Säpo som ligger under justitiedepartementet. Det var Anna Johansson eller Anders Ygeman som borde ha informerat.

Tror du det här kan leda till en misstroendeförklaring även mot dig?

- Det kan jag inte svara på- Det ligger i någon annans hand. Jag kan redogöra för vad som har hänt, vi har haft ett allvarligt haveri i Transportstyrelsen. Regeringskansliet har arbetat med det från dag ett. Myndigheten kan inte se att det skett någon skada, det har inte röjts några hemligheter.

- Regeringskansliet gjorde vad det skulle. Informationen måste däremot förstärkas och förtydligas.
