Uppdaterad 22:37

Publicerad 21:18


Man skjuten på öppen gata i Herrljunga



Carl-Johan Kullving


carl-johan.kullving@dn.se


Följ skribent




















Larmet inkom till polisen klockan 20:01.

– Vi har en man som är skjuten på öppen gata. Sen en stund senare anträffas två personer som kan sättas i samband med den händelsen, säger Elias Artberg, gruppchef på regionledningscentralen på polisen i region väst, till DN. Båda personerna är alltså gripna.

Larmet kom till SOS Alarm klockan 19:58. Både ambulans och ambulanshelikopter har varit på plats i centrala Herrljunga, men den skjutna mannens skador är inte kända.

– Ambulanshelikoptern har tagit med sig en person från platsen 20:20 och de har kommit till sjukhus, säger Jimmy Tjörnvik, regional produktionsledare på SOS Alarm, till DN.

Vid 22:30-tiden på söndagskvällen meddelade polisen att den skottskadade mannen förts till Sahlgrenska sjukhuset i Göteborg.

– Det är en man i 30-årsåldern som skjutits och förts till Sahlgrenska. Nu vidtar sedvanliga utredningsåtgärder. Det är fortfarande oklart skadeläge på mannen, säger Henrik Sterner, vakthavande befäl på polisen i region väst.

GT skriver att skjutningen kan ha koppling till en trafikolycka där en personbil voltade som inträffade en stund senare, men det vill inte polisen bekräfta. Polisen ska ha varit vid den voltade personbilen med dragna automatvapen.

– Vi har varit framme på platsen, men det fanns inga skadade kvar i fordonet så vi står i beredskap en bit ifrån, säger Christian Hallberg, räddningschef vid räddningstjänsten i Herrljunga, till tidningen.

Enligt Borås tidning har trafikolyckan inträffat på väg 181.

– Enligt vittnen ska det vara två personer som har kört av vägen, men de har lämnat platsen innan vi kom fram. Det är en rätt så rejäl avåkning, säger Christian Hallberg till tidningen.

För lite drygt en månad sedan, den 13 juli, inträffade också en skottlossning i Herrljunga. Då skottskadades en ung man vid tågstationen.

Läs mer: Man skjuten i Herrljunga

Enligt Alingsås tidning var den skottskadade då en man i 25-årsåldern som fördes till sjukhus med allvarliga men inte livshotande skador. Mannen ska några veckor senare ha gjort sig oanträffbar för polisen och gått under jorden. Polisen har ännu inte gripit någon misstänkt för den skjutningen, skriver tidningen.

Artikeln uppdateras.
