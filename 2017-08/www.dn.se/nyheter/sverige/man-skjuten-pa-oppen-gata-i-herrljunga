Uppdaterad 21:58

Publicerad 21:18


Man skjuten på öppen gata i Herrljunga



Carl-Johan Kullving


carl-johan.kullving@dn.se


Följ skribent




















Larmet inkom till polisen klockan 20:01.

– Vi har en man som är skjuten på öppen gata. Sen en stund senare anträffas två personer som kan sättas i samband med den händelsen, säger Elias Artberg, gruppchef på regionledningscentralen på polisen i region väst, till DN.

Larmet kom till SOS Alarm klockan 19:58. Både ambulans och ambulanshelikopter har varit på plats i centrala Herrljunga.

– Ambulanshelikoptern har tagit med sig en person från platsen 20:20 och de har kommit till sjukhus, säger Jimmy Tjörnvik, regional produktionsledare på SOS Alarm, till DN.

GT skriver att skjutningen kan ha koppling till en trafikolycka där en personbil voltade som inträffade en stund senare, men det vill inte polisen bekräfta.

– Vi har varit framme på platsen, men det fanns inga skadade kvar i fordonet så vi står i beredskap en bit ifrån, säger Christian Hallberg, räddningschef vid räddningstjänsten i Herrljunga, till tidningen.

Enligt Borås tidning har trafikolyckan inträffat på väg 181.

– Enligt vittnen ska det vara två personer som har kört av vägen, men de har lämnat platsen innan vi kom fram. Det är en rätt så rejäl avåkning, säger Christian Hallberg till tidningen.

Skadeläget är ännu oklart.

Göteborgs-Posten har pratat med en person som är i centrala Herrljunga.

– Jag hörde skottlossning och gav mig ut för att se vad det var frågan om och såg både ambulans, helikopter och poliser, säger personen till tidningen.



Artikeln uppdateras.
