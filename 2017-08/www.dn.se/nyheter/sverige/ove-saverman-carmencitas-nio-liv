Säverman: Carmencitas nio liv
Ove Säverman

Att leva ”ett riktigt hundliv” var på sin tid inte roligt. Numera lever ingen hundliv, i alla fall inte hundarna.

Kattliv däremot står för rajtan tajtan. Har man nio liv kan man kasta sig ut i äventyr. Eller genom fönstret från 4:e våningen. Det gjorde vår till synes tillknäppta kattfröken, Carmencita.if(DN&&DN.Ads){DN.Ads.initAd('cdd07534-art1');}

Första livet slutade i rännstenen. En cyklist såg något falla från himlen. Han tittade in genom porten och kunde se namnen högst upp och ringde oss på mobilen.

– Har ni en svartvit katt? frågade han.

– Ja, sa vi.

– Då har ni den inte längre, sa han.

Men där hade han fel. Carmencita satt omtöcknad under en bil, en huggtand mindre. Sen linkade hon ett par dar.

Inga ungar, rekommenderade veterinären.

Ungar fick vår andra katt, Strimma, och detta med en vildkatt som fröken Carmencita slogs med så att hon länge svävade mellan liv och död.

Ett par liv tillbringade hon i trädtoppar där hon skrek och klagade så att grannarna laddade bössorna tills hon blev så hungrig att hon hasade sig ned och föll sista biten och blev liggande i en hög tills någon skogsmus kom förbi.

Fjärde livet slogs hon med en huggorm som avgick med segern. Hon lyckades överleva till sitt femte liv där en jättehund gav sig på henne. Hon golvade den fem gånger så stora jycken och fick leva ett par veckor på smärtstillande.

Ju flera liv Carmencita levde desto tunnare blev våra plånböcker och desto större veterinärernas villor.

Hennes sjätte liv kostade oss bara en flaska (fransk) champagne. Hon hade smugit in hos en granne som just låste huset för vintern. När grannen kom tillbaka några veckor senare hade en mager Carmencita gjort vad katter kan göra på ett kritvitt sängöverkast.

Sitt sjunde liv tillbragte hon med spjälat ben och en tratt över huvudet efter en smäll på bilvägen.

Hennes åttonde liv höll på att göra oss galna. Hon jamade med sprucken röst vid fyratiden varje morgon. Hennes nionde liv gick på sparlåga. Den svartvita frökenkatten var trött, skrällde när hon försökte jama och gick i flock med lika svartvita skator som glatt åt upp hennes mat.

En dag kom hon linkande med ett löst hängande bakben. Akuten skakade på huvudet.

Nu vilar hon under grästuvorna till vindens sus från grantopparna där hon levt så många liv.
