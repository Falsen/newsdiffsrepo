Agenter skyddades innan ÖB och ministern informerades om it-skandalen
Kristoffer Örstadius

DN kan i dag avslöja nya uppgifter om Transportstyrelsens it-skandal: åtgärderna för att skydda rikets säkerhet sattes in snabbare än vad som sagts officiellt. Detta kastar också nytt ljus över försvarsminister Peter Hultqvists (S) agerande.

Läs mer: Transportstyrelsen varnade regeringen för säkerhetsrisker

När affären briserade i juli i år så uppgav Försvarsmakten att den fick kunskap om säkerhetsbristerna hos Transportstyrelsen i februari 2016. Då hade it-driften redan outsourcats.

"Försvarsmakten har, sedan vi informerades av Säkerhetspolisen i februari 2016, vidtagit åtgärder", står det på myndighetens hemsida.

Men i själva verket fick Försvarsmakten, genom sin underrättelsetjänst Must, information om säkerhetsbristerna redan fyra månader tidigare. Det var i oktober 2015 och Must inledde då motåtgärder. Framför allt gällde det att skydda hemliga svenska agenter som arbetar under täckmantel och falska namn, så kallade kvalificerade skyddsidentiteter. Dessa riskerade att röjas via Transportstyrelsens körkortsregister.

Även Polismyndighetens Nationella operativa avdelning (Noa), som arbetar med infiltratörer, informerades och agerade hösten 2015. Att skyddsåtgärder vidtogs både på militär och på polisiär sida uppger flera personer med insyn i de hemliga verksamheterna för DN.

Det var i juni 2015 som Säkerhetspolisen fick reda på att Transportstyrelsen höll på att outsourca sina it-system till utlandet, i strid med gällande lagar. Säpo inledde en formell granskning i september. I oktober insåg Säpo att situationen var så allvarlig att rikets säkerhet var i fara och kallade till ett hemligt krismöte.

I detta möte deltog, enligt DN:s källor, företrädare för Säpo, Must och Noa. Fokus för deltagarna var då att skydda de hemliga agenterna. De visste också att främmande makt riskerade att komma över uppgifter om civila fordon som tillhörde Försvarsmakten.

ÖB Micael Bydén. Foto: Karl Melander

Enligt flera källor vidtogs nu åtgärder inom såväl Säpo, polisen, som inom Musts hemliga del Kontoret för särskild inhämtning (KSI) som har agenter med falsk identitet. Skyddsåtgärderna var okända till och med för Försvarsmaktens överbefälhavare Micael Bydén.

På direkta frågor bekräftar Försvarsmakten att myndigheten fick kunskap om säkerhetsriskerna på Transportstyrelsen och agerade hösten 2015, men att ÖB inte nåddes av detta förrän i februari 2016.

– Den formella informationen fick vi från Säkerhetspolisen i februari 2016, men vi fick underhandsinformation från Säpo redan hösten 2015. Då flaggade man upp och jobbade med detta på en gång. Vi vidtog alltså åtgärder redan hösten 2015, säger Jesper Tengroth, pressekreterare vid Försvarsmakten.

Vilka åtgärder vidtog ni?

– Åtgärderna omfattas av sekretess.

Ni vidtog alltså åtgärder redan innan outsourcingen genomfördes. Är det därför ni nu gör bedömningen att it-skandalen inte "märkbart påverkat försvarsunderrättelseförmågan"?

– De åtgärder vi har vidtagit har bidragit till den slutsatsen vi kommit fram till, att det här inte märkbart påverkat försvarsunderrättelseförmågan eller haft någon påtaglig påverkan på Försvarsmaktens samlade operative förmåga.

Ni har tidigare sagt att ni fick information först i februari 2016, vilket ju inte stämmer. Har ni inte varit otydliga i kommunikationen?

– Det här har vi informerat både riksdagens försvarsutskott och våra uppdragsgivare om. De som behöver ha informationen har haft den hela tiden. Sedan skulle man kanske kunna ha formulerat sig annorlunda på vår hemsida, svarar Jesper Tengroth.

Att inte ÖB var informerad förrän i februari 2016 bidrog av allt att döma till att också försvarsdepartementet hölls ovetande.

Försvarsminister Peter Hultqvist uppger att hans departement fick den första informationen av justitiedepartementet i slutet av februari 2016. Ministern försäkrade sig i början av mars om att Försvarsmakten agerat. Han bekräftar DN:s uppgifter att skyddsidentiteterna och fordonsuppgifterna sågs som de akuta problemen:

– Den information jag fick var övergripande och kortfattad och gällde enbart Försvarsmakten. Den handlade om kvalificerade skyddsidentiteter och civilt registrerade militära fordon. Det gjordes klart att Försvarsmakten hade vidtagit åtgärder och jobbat aktivt med detta och att de inte behövde någon form av agerande från regeringen, säger Peter Hultqvist som tillägger:

– Det jag fick reda på gällde specifikt Försvarsmakten och vilka åtgärder man vidtagit där vid den tidpunkten. Jag fick då ingen helhetsbild av situationen på Transportstyrelsen.

Borde du inte ha informerats tidigare av Försvarsmakten?

– Eftersom det inte går att backa bandet så har jag inga kommentarer på den punkten. Det är som det är. Det har ju ställts krav på att jag skulle ha avbrutit verksamheten. Men när jag fick informationen hade det ju redan hänt och var ett faktum. Jag kunde då konstatera att riskminimering pågick från Försvarsmaktens sida, svarar Peter Hultqvist.

Försvarsministern har fått kritik för att han i sin tur inte kontaktade statsminister Stefan Löfven, något som Peter Hultqvist avvisar:

– Eftersom myndigheterna vidtog de åtgärder de gjort så hade det inte blivit någon förändring åt vare sig det ena eller andra hållet. Men nu var det inte min uppgift att gå vidare med den här informationen, utan det låg på näringsdepartementet som var huvudansvarigt för Transportstyrelsen. Jag kunde inte ens föreställa mig att redovisningsgångarna gentemot den ansvarige ministern eller statsrådsberedningen inte skulle fungera. Det är något jag inte kunde tänka mig, utan jag förutsatte att ansvarsprincipen gäller, säger Hultqvist.
