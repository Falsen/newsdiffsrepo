Turkiets ambassadör kallad till UD
Annika Wilhelmson

I början av augusti greps svensk-turiska journalisten och författaren Hamza Yalcin, 59 år, i Spanien, på begäran av turkiska myndigheter. Nu riskerar han utlämning till Turkiet. Den svensk-turkiske it-konsulten Ali Gharavi sitter häktad i Turkiet sedan i juli efter att han föresläst om it-säkerhet för människorättsaktivister utanför Istanbul.

– Turkiets ambassadör kallades upp i dag med anledning av den oro som vi känner gällande de frihetsberövade svenskarna. Ambassadören träffade kabinettssekreteraren, säger Katarina Byrenius Roslund, presskommunikatör på UD.

Enligt utrikesminister Margot Wallströms uttalande har den svenska regeringen påpekat till Turkiet att frihetsberövningarna påverkar relationen länderna emellan.

”Jag och övriga regeringen har sedan en lång tid varit tydliga mot turkiska ledare med hur vi ser på dessa fall och den mycket oroväckande utvecklingen i Turkiet. Vi har understrukit att den senaste tidens händelser har direkt påverkan på vår och EU:s relation till Turkiet.”

Hon skriver också att UD vid flera tillfällen har besökt Hamza Yalcin och har kontakt med hans anhöriga. Myndigheten har också träffat Svenska Pen för att prata om fallet, haft kontakt med spanska myndigheterna genom ambassaden i Madrid och konsulatet i Barcelona.

”Vi arbetar mycket aktivt med Hamza Yalcins fall. Hamza Yalcin har frihetsberövats i Spanien efter en internationell efterlysning gjord av Turkiet. Jag har talat med Spaniens utrikesminister och sagt hur viktigt det är att inte tillåta att efterlysningar används för politiska motiv. Spanska myndigheter behöver skyndsamt pröva frågan.”

Enligt Wallström har UD också kontakt med Ali Gharavi och hans familj. Hon skriver att de  förväntar sig att Turkiet skyndsamt ska klargöra grunden för anklagelserna, som gäller att han ska ha stöttat en terrororganisation, mot honom, annars släppa honom.

”Sverige kommer att vara aktiv i samtalen om att relationen mellan EU och Turkiet bör ses över med anledning av Turkiets agerande”, skriver utrikesministern.

Texten uppdateras.
