Sonen bets 18 gånger på förskolan – personalen märkte inget
Clas Svahn

Det var i tisdags som Jannica Sjödin som vanligt hämtade sin son på en förskola i Malmö.

– Jag träffade ett par av pedagogerna och hälsade på dem och min son kom springande och ropade mamma, mamma så jag tog upp honom. Jag pratade lite med personalen och sedan gick vi. Ingen sa något och allt verkade som vanligt, berättar Jannica Sjödin för DN.

Men allt var inte som vanligt. När Jannica Sjödin kommit hem och skulle bada sonen och tog av honom tröjan upptäckte hon att den klibbade fast på ryggen på pojken.

– Tröjan satt fast i något kladdigt och när jag fick av den så upptäckte jag att hela ryggen var täckt av bitmärken.  Flera var djupa och en del av dem hade sårskorpor.  Det såg hemskt ut.

Jannica Sjödin körde sonen till akuten där läkare och sköterskor kunde konstatera att den lilla pojken hade 15 märken från tänder över hela ryggen och ytterligare tre på vänster sida av huvudet. När en läkare undersökte pojkens ansikte upptäcktes också blodutgjutningar som visade att pojken gråtit och skrikit högt.

– Ögonen och kinderna var så ansträngda att det hade blivit blodutgjutningar. Enligt läkaren hade de uppstått då han skrikit och gråtit mycket, berättar Jannica Sjödin.

Trots det verkar ingen ha hört den lille pojken.

Händelsen är nu föremål för en utredning, startad av förskolechefen. Utbildningschefen för det aktuella området i Malmö säger till SVT att man kommer att intervjua den personal som arbetade vid tillfället, liksom föräldrarna:

– Jag har ju sett bilden på alla betten och var och en som tittar på den måste bli bestört. Det är fruktansvärt och vi kommer att gå till botten med detta. Att ett barn blir bitet när det är på förskolan händer ofta, men då handlar det ofta om ett bett som sker i ett obevakat ögonblick, säger utbildningschef Peter Wahlström till SVT.

Jannica Sjödin har bett att få sonen placerad på en annan förskola.

– Han gråter och är inte sig själv och vill inte ligga ned. Det är som om någon har tryckt ned honom och gjort honom rädd för att ligga. Jag önskar ingen förälder att få uppleva samma sak som vi har fått gå igenom. Jag lider verkligen med min son och jag vill veta vad som egentligen hände och varför ingen i personalen märkte något, själv kan han ju inget berätta.

Jannica Sjödin har polisanmält händelsen.
