Pojke hittad död efter drunkningsolycka
TT

En pojke hittades på torsdagskvällen död efter att ha befunnit sig under lång tid under vattnet i Linneasjön i Nybro i Småland. Pojken hittades strax innan klockan 19 efter en stor sökinsats, men det gick inte att rädda hans liv. Anhöriga har blivit underrättade om händelsen.

– Man har hittat en person som är avliden. Han hittades genom draggning, säger Åsa Emanuelsson, presstalesperson för polisen i region Syd till Dagens Nyheter.

Både räddningstjänst och polis kom snabbt till platsen efter att larmet hade kommit in klockan 16.44. Men trots att sjön är liten lyckades man inte hitta pojken, som är född 1999, i tid.

Redan i samband med olyckan försökte personer på platsen rädda pojken.

– En flicka kastade sig i och simmade ut mot där pojken var, men hann inte fram innan han försvann, säger Johan Aronsson, ställföreträdande räddningschef i Nybro, till SVT Småland.

I väntan på att professionella dykare skulle komma till platsen fridök brandmännen på platsen för att försöka hitta pojken. När pojken, som var i 18-årsåldern, till slut hittades fördes han snabbt till sjukhus.

– Han är funnen och förd med ambulans till sjukhus, säger Charlie Dziobek vid räddningstjänsten Nybro till Barometern.

Enligt tidningen Barometern var pojken en elev som deltog i en av gymnasieskolornas årliga skattjakt som försvann under vattnet. Kommunen och skolans krisgrupp har sammankallats.
