Wallström kräver brottsutredning om Catalán
TT

Den översiktliga rapport som FN lagt fram under torsdagen, en så kallad Board of Inquiry som fokuserar på att se över vilka rutiner som brast när FN-medarbetarna dödade, är inte nog enligt Wallström.

”Det är av högsta vikt att FN tar rapportens rekommendationer om förbättrat skydd för experter kopplade till FN:s sanktionskommittéer på största allvar. Vi måste göra allt för att det som hände Zaida Catalán och Mikael Sharp inte ska hända igen”, skriver Wallström (S) i ett uttalande.

• Läs mer: Anders Kompass, ”FN borde inte ha skickat Zaida Catalán till Kongo”

Utrikesministern vill dock inte nöja sig med detta:

”Arbetet är inte klart. Ytterligare FN-agerande behövs till stöd för de nationella brottsutredningarna”, fortsätter hon.

– Vi måste få till en brottsutredning i FN-regi som stärker det arbetet som behöver göras ytterligare, nämligen att hitta de skyldiga och ställa dem inför rätta. Nu har vi pekat ut vad som har gått snett, vad man kan göra för att FN-personal i framtiden ska kunna verka i osäkra miljöer, men den utredningen har inte till ansvar att slutgiltigt peka ut de ansvariga och ställa dem inför rätta, säger Wallströms pressekretare Pezhman Fivrin.

Brottsutredningar kring fallet pågår redan i Sverige, Kongo-Kinshasa och USA.

Landets utrikesminister anser inte att det behövs en internationell utredning om morden.

– Min regering tycker inte att det är en bra idé att inleda den typen av utredning, säger Leonard She Okitundu, enligt nyhetsbyrån AP.

Han påpekar att regeringen redan samarbetar med andra utredningar, inklusive amerikanska och svenska myndigheter.

Anders Kompass, tidigare chef på fältavdelningen inom FN:s kontor för mänskliga rättigheter, reagerar på uppgifter i rapporten om att experterna inte trodde att de omfattades av FN:s säkerhetsrutiner.

– FN har ett stort ansvar att inte utsätta sin personal för faror. Därför blir jag väldigt oroad när jag ser att Zaida Catalán och Michael Sharp – som agerade utifrån ett mandat från säkerhetsrådet – inte instruerats att följa de gängse säkerhetsrutinerna, säger han till Dagens Nyheter.

Kompass, som även han arbetat på fältet med utredningar kring brott mot mänskliga rättigheter, bedömer att Catalán och Sharp inte skulle ha rest om planerna omfattats av FN:s normala säkerhetsarbete.
