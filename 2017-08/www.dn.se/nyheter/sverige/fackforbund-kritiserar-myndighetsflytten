Fackförbund kritiserar myndighetsflytten
Amanda Lindström

Under onsdagsförmiddagen meddelade statsminister Stefan Löfven och civilminister Ardalan Shekarabi att sju myndigheter kommer att flyttas till olika orter i Sverige.

Saco-S är kritiska till beslutet.

– Vi har inget emot att man förlägger statlig verksamheten till olika delar av landet, det vi är kritiska emot är att man flyttar hela eller delar av, redan etablerade verksamheter, säger Lena Emanuelsson.

När myndigheterna flyttas erbjuds de anställda att följa med, men det är det inte många som gör och då tappar man kompetens, menar hon.

– Det är klart att det finns kompetent personal i hela landet, men det tar tid att bygga upp verksamheten och kompetensen på nytt. Det behövs erfarna medarbetare som kan stå för kompetensöverföringen när man nyrekryterar.

Hon tycker att regeringen istället ska placera ut nyinrättade verksamheter runt om i Sverige.

– När man bygger upp nya verksamheter kan man placera dem på olika orter, som när jämställdhetsmyndigheten inrättades och placerades i Göteborg.

Hon är också kritisk till att expertmyndigheter omlokaliseras till orter där de inte har någon koppling. Många av de statliga tjänster som har försvunnit från mindre orter runt om i landet har funnits på lokalkontor för bland annat Arbetsförmedlingen, Skatteverket och Försäkringskassan. Det är verksamheter som har en direkt koppling till medborgarna och som borde placeras nära dem, menar Lena Emanuelsson.

– Saco-S vill ha en långsiktighet i regeringens agerande när man förlägger statlig verksamhet i landet.
