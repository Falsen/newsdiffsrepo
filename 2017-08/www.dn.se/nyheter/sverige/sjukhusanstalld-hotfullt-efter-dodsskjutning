Publicerad 17:50


Sjukhusanställd: Hotfullt efter dödsskjutning



Carl-Johan Kullving


carl-johan.kullving@dn.se


Följ skribent




















Mannen i 20-årsåldern sköts vid Risingeplan i Tensta och fördes till Karolinska universitetssjukhuset för att få vård för sina skador, men mannens liv gick inte att rädda.

Enligt en person som arbetar på sjukhuset var ett 50-tal personer utanför entrén vid 22-tiden på fredagskvällen. Omkring fem polisbilar stod med påslagna blåljus vid infarten till akutmottagningen och entrén till akutmottagningen stängdes för besökare.

– En vanlig fredagskväll är det ganska tomt vid den parkeringen. Nu stod det ett 50-tal personer i mindre grupper på gräsmattorna och pratade och var märkbart upprörda. Ett 20-tal bilar var där, men de stod inte på parkeringsplatser utan på gatan eller mellan parkeringsplatserna. Det var rörigt, säger den anställde som vill vara anonym och poängterar att vägen inte var blockerad utan att ambulanser kunde passera.

– Det var ju folk handgripligen inne på akuten som uttalade direkta hot mot personalen. Det var otäckt för oss som jobbar där med tanke på vad som hände tidigare i veckan, säger han.

Efter tisdagens dödsskjutning i Östberga uppstod tumult vid samma akutmottagning, dit de skadade hade förts. Polis tillkallades men behövde inte ingripa, men stämningen ska ha varit aggressiv i väntrummet.

Men uppgifter om att det skulle ha varit en hotfull stämning vid akutmottagningen på fredagskvällen tonades ned av Kjell Lindgren, som är presstalesperson på Stockholmspolisen:

– Hotfull? Nej, den är möjligen högljudd. Inte ovanligt att det blir så när någon anhörig till personer förs till sjukhus. Man vill veta hur det går för personen. Vi finns på plats nästan regelmässigt vid den här typen av händelser, säger Kjell Lindgren.

Men enligt den anställde på sjukhuset var situationen ovanlig och hotfull.

– Jag som arbetar på sjukhuset upplevde situationen som hotfull. Om jag hade en anhörig på akutmottagningen där hade jag nog vänt, jag upplevde situationen som hotfull men att poliserna hade kontroll över situationen, säger den anställde.

– Människor kan bli upprörda och nära anhöriga kan komma, det är inte ovanligt. Men jag har inte varit med om det i så här stor skala med ett 20-tal bilar där, säger han.
