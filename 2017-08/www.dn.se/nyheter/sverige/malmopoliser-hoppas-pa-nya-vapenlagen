Malmöpoliser hoppas på nya vapenlagen
Måns Mosesson

Regnet ligger i luften när kommunpolisen Jonatan Örstrand leder justitie- och inrikesminister Morgan Johansson förbi bilverkstäder, ett bosniskt gatukök och butiken som säljer orientaliska mattor.

– Norra Grängesbergsgatan präglas av skottlossningar, mordbränder, grova rån och utpressningar, berättar polisen för ministern.

I bröstfickan på Örstrands uniform ligger en lapp där han har skrivit ner ett axplock av de allvarliga händelser som har inträffat under de senaste fyra åren på Norra Grängesbergsgatan i södra Malmö.

Listan är sorterad från söder till norr och följer den riktning som uniformerade poliser, ministern och stadens kommunalråd går i.

Vid nummer 35 har en man skjutits i huvudet med två skott. Vid nummer 26 skedde ett bombattentat utanför en illegal spelklubb, något år senare mördades en person där. På 21:an har kommunpolisen listat en mordbrand, vid nummer 16 ytterligare en. Längst upp på gatan sköts en man med sju skott för ett knappt år sedan.

Under morgonen har Morgan Johansson fått en genomgång ledd av Malmös polismästare Stefan Sintéus och tre gruppchefer ur mordroteln. De har berättat att det ofta är samma personer som återkommer i utredning efter utredning. De 205 män som anses styra Malmös undre värld har tillsammans hela 1.779 domar på sig.

Läs mer: De ligger bakom den nya mordvågen

Polismästaren har länge efterfrågat en strängare lagstiftning för de grova vapenbrotten – det skulle indirekt bli ett sätt att hålla de mest kriminella borta från gatan.

– I morse berättade vi bland annat om en 24-åring som har dömts för grova vapenbrott, säger Stefan Sintéus. Han har ett långt brottsregister, men har ändå bara fått skyddstillsyn i ett år och sju månader. Han anträffades för någon vecka sedan med sprängmedel på sig.

Eftersom flera av de grovt kriminella har problem med missbruk får de ofta behandling. Eller så går de i långa perioder fria i väntan på att avtjäna sitt straff.

– För en sån här kille, som bär skyddsväst och vapen, borde det vara direkt in i fängelse utan att passera gå, säger Sintéus. Han ska helt enkelt inte vara ute på gatan med det uppträdandet.Lämnar du ditt hem med ett skarpladdat vapen så är risken stor att du inte kommer hem igen på två år.

Morgan Johansson, själv bosatt i Lund, nickar och hummar till polisernas önskemål.

– Jag tror att den nya lagen kommer att få en skarp effekt när den träder i kraft den 1 januari 2018, säger Johansson.

Regeringens nya lagförslag innebär att minimistraffet för grovt vapenbrott höjs från ett till två år, vilket också gör att personer som misstänks lättare kan tvingas kvar i häktet. Det kommer även att ge större befogenheter för hemliga tvångsåtgärder, som telefonavlyssning och annan övervakning.

Morgan Johansson ser det här som en nyckelåtgärd, ihop med de nya två nya polishögskolor som regeringen planerar att öppna till våren 2019.

– Tidigare har de mest brottsaktiva personerna släppts ut efter bara några timmar i värsta fall, i väntan på rättegång, säger han. Vi måste få bort de här individerna från gatan.

Avskräcks de mest förhärdade ungdomarna verkligen av strängare straff?

– Nej, men nu kommer de åtminstone att häktas. Lämnar du ditt hem med ett skarpladdat vapen så är risken stor att du inte kommer hem igen på två år, säger Morgan Johansson.
