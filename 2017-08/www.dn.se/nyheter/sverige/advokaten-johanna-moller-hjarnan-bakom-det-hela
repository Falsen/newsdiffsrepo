Advokaten: ”Johanna Möller hjärnan bakom det hela”
TT

Den så kallade Arbogakvinnan dömdes på samtliga åtalspunkter på måndagen: mord och försök till mord på föräldrarna, anstiftan av mord på maken samt stämpling till mord i några fall. Dessutom stämpling till grov misshandel i ett fall, grovt bedrägeri, försök till grovt bedrägeri medelst brukande av falsk urkund, givande av muta, urkundsförfalskning, och hot mot tjänsteman till fängelse på livstid.

Ex-pojkvännen Rajabi döms för mord och försök till mord till fängelse i 14 år. Rajabi ska utvisas och förbjuds att återvända till Sverige.

Åklagaren yrkade först på livstid för Rajabi, men ändrade sig för två veckor sedan efter att dokument från Iran styrkt att Rajabi var under 21 år när mordet begicks.

– Utgången i målet var ganska väntad. Jag hade väntat mig att Mohammads straff skulle hamna på ungefär 14 år och att Möller skulle få livstid, säger Lars Jähresten, advokat för Rajabi, till TT.

Han framhåller att hans klient erkänt, men att han än i dag har svårt att förstå varför han begick dådet.

– Hon är hjärnan bakom det hela, han har inte planerat någonting, säger Jähresten.

Det är ännu oklart om Rajabi vill överklaga sin dom, enligt advokaten.

– Om Mohammad överklagar så är jag beredd att försvara honom igen.

Johanna Möllers advokat Amanda Hikes har dock redan bestämt sig för att överklaga domen. Under förmiddagen har hon haft ett kort samtal med sin klient och meddelat henne om domen.

– Hennes uppfattning är ju att domen är helt felaktig och förnekar samtliga gärningar. Hon känner sig oskyldigt dömd och vill givetvis ha en ny prövning av hovrätten, säger Amanda Hikes till TT.

Amanda Hikes menar att tingsrätten inte riktigt har förstått händelsen sommaren 2015, alltså då maken mördades.

– Jag har hunnit se att det står i domen att ”om tingsrätten har förstått rätt” och det har de nog inte gjort. Men det kommer vi lyfta fram i ett överklagande, så det får hovrätten möjlighet att rätta till.

Du har tidigare sagt att polis och åklagare redan på förhand bestämt att din klient är skyldig. Avspeglar sig detta också i domen, tycker du?

– Jag behöver läsa den för att uttala mig om det, men ser man bara till domslutet så ja. Jag kan inte svara mer än så nu.

Domen visar även att förundersökningen som gäller vissa av Möllers anhörigas misstänkta inblandning i mordet på maken fortfarande pågår.

De misstänkta är på fri fot, men har alltså inte konstaterats vara oskyldiga.

Utöver fängelsedomarna ska såväl Johanna Möller som Mohammad Rajabi betala skadestånd till Möllers makes familj och medlemmar ur hennes egen familj.

Skadeståndsbeloppen varierar mellan drygt 45.000 kronor och drygt 105.000 kronor. Möller ska även betala ett skadestånd på 267.000 kronor till ett försäkringsbolag. Hon försökte få ut en stor livförsäkring som hon hade tecknat i sin makes namn. Mohammad Rajabi döms att betala ett relativt stort skadestånd, 244 000 kronor, till Johanna Möllers mor, som alltså överlevde den knivattack där Möllers far mördades.

Det var i augusti 2015 som Möllers make hittades drunknad på grunt vatten nedanför familjens sommarstuga utanför Arboga. Ett år senare överfölls Johanna Möllers far och mor med kniv i sommarstugan. Fadern avled och modern skadades svårt.

Under rättegången hävdade Johanna Möllers advokat Amanda Hikes att det inte har fastslagits att maken faktiskt blivit mördad. Bevisningen är enligt rättsexperter inte till 100 procent övertygande, men i domen konstateras att det är otroligt att maken drunknade genom en olyckshändelse eller begick självmord.

Mohammad Rajabi har erkänt mord och mordförsök på Johanna Möllers föräldrar. Men vad gäller mordet på maken finns inget erkännande och rätten har inte kunnat fastslå exakt hur, eller ens var, mordet ska ha skett.

Tingsrätten konstaterar att Möller har gjort sig skyldig till flera fall av stämpling till mord mot maken, men menar att det inte är säkert att hon har varit gärningsman eller medhjälpare.

”Vid en samlad bedömning anser tingsrätten att det måste kunna hållas för visst att Johanna Möller var inblandad i mordet på [maken]”, står det i domen.

Försvarsadvokat Hikes har krävt ersättning för mer än heltid sedan hon blev förordnad, men får en lägre ersättning än vad hon har begärt.

Hikes motiverade det högre ersättningskravet med att arbetet har varit svårhanterligt, då Möller bland annat skrev över 1.000 sidor brev till henne före huvudförhandlingen.
