”Uppenbart att it-skandalen inte skulle komma ut”
Kristoffer Örstadius

– Oj! Herregud. Är det verkligen sant?

DN har precis ringt till Transportstyrelsens pressekreterare Monica Näslund. Det är torsdagseftermiddag, den 6 juli. Ännu har nyheten om brottsutredningen mot generaldirektören inte nått allmänheten. När hon får höra om strafföreläggandet, som Dagens Nyheter har hittat i ett arkiv över allmänna handlingar, blir hon förvånad.

Läs mer: Transportstyrelsen

– Ingen av oss vet varför hon slutade. Vi har sett ut som fågelholkar allihopa.

En timme senare publicerar DN artikeln om generaldirektören Maria Ågrens strafföreläggande. Fallet ska komma att leda till en av Sveriges största politiska kriser på årtionden.

Transportstyrelsens dåvarande generaldirektör Maria Ågren. Foto: Magnus Hallgren

Men strafföreläggandet är egentligen inte så nytt. I åtta dagar hade beslutet legat på Åklagarmyndighetens bord. Informationen hade inte nått allmänheten, men däremot en rad myndigheter.

– Det är uppenbart att skandalen inte skulle komma ut. Det är inte förvånande att ingen har informerats om det, säger Ulla Andrén, ordförande på antikorruptionsorganisationen Transparency International.

Det kom ingen information eller pressmeddelande från regeringen när generaldirektören accepterade sitt strafföreläggande den 28 juni. I stället skickade regeringskansliet pressmeddelanden om Stefan Löfvens kommande resa genom Sverige. Han struntade i Almedalen och åkte runt i landet för att prata om trygghet. Först på resans näst sista dag, den 6 juli, kom uppgifterna i DN om varför generaldirektören sparkats. Det hade då alltså gått drygt en vecka sedan hon accepterade strafföreläggandet.

Stefan Löfvens kommentar till DN var kortfattad och han ville inte svara på vilken typ av uppgifter det gällde.

– Nej, det får du fråga departementet om. Men det är naturligtvis väldigt allvarligt och något som vi också ser allvarligt på.

Beslut om strafföreläggande fattas av åklagare, i detta fall vid Riksenheten för säkerhetsmål. Åklagarmyndigheten har en informationsavdelning som löpande publicerar nyheter om misstänkta som häktas och domar som faller. I myndighetens riktlinjer framgår att informationsavdelningen ska informeras om ”ärenden som kan komma att få stor uppmärksamhet i medier”.

Trots det gick Åklagarmyndigheten inte ut med någon information om att generaldirektören godkänt ett strafföreläggande. När DN frågar varför säger informationsavdelningen att de inte ens kände till ärendet.

DN har begärt ut e-postlistor för ansvarige åklagaren Ewamari Häggkvist och hennes chefer. Där framgår att hon samma förmiddag som strafföreläggandet godkändes skickade ett mejl till Mats Palm, som är chef på Nationella åklagaravdelningen. Mejlet har ämnesraden ”Godkänt strafföreläggande” och Mats Palm svarar efter bara sex minuter. Sedan skickar han omedelbart vidare mejlet till Riksåklagare Anders Perklev, landets högsta åklagare och chef över Åklagarmyndigheten.

Mats Palm säger att det var naturligt att han fick informationen och i sin tur förde den vidare till myndighetens högsta chef eftersom ärendet kunde tänkas väcka uppmärksamhet.

Riksåklagare Anders Perklev säger att han vid några få tillfällen under ärendets gång informerats av både Säpo och den ansvariga åklagaren, men att han inte på något sätt involverat sig i fallet.

– Det här är en ganska unik händelse så det är klart att jag funderade på vad som låg i detta. Men inte heller jag har känt till vilka uppgifter som finns i Transportstyrelsens register.

Varför fick inte informationsavdelningen veta något?

– I efterhand kan man naturligtvis säga att informationsavdelningen borde ha blivit informerad, nu när man ser i backspegeln hur mycket uppmärksamhet det fått. Men jag tror inte att vi såg att det här skulle vara en fråga som låg hos oss. Nu hade ju regeringen blivit informerad och generaldirektören hade redan fått lämna sin tjänst. Att det sedan blev ett strafföreläggande med böter, jag reflekterade inte över att det skulle bli en stor fråga för oss.

Åklagaren Ewamari Häggkvist är på semester och har inte gått att nå. Både Anders Perklev och Mats Palm säger att de inte haft någon kontakt med regeringskansliet i ärendet.

Dagen efter det att strafföreläggandet godkändes utsåg regeringen Jonas Bjelfvenstam permanent till generaldirektör för Transportstyrelsen. Det är oklart om det är en slump att han utsågs just dagen efter straffbeslutet eller om det finns ett samband.

Det fanns kännedom om strafföreläggandet och utredningen inom en rad myndigheter – bland annat Säpo, Åklagarmyndigheten, Regeringskansliet och Transportstyrelsen. Ändå tog det alltså åtta dagar innan uppgiften blev känd.

– Jag upplever att det finns en tysthetskultur inom svensk statsförvaltning i dag. Som gammal statstjänsteman tycker jag att det brister i ledningen när inte sådana här saker kommer till ytan, säger Ulla Andrén på Transparency International.

Det här har ju egentligen pågått i flera år – besluten fattades 2015. Finns det anledning för medierna att vara självkritiska som inte avslöjat det tidigare?

– Jag vet inte. Det är väldigt svårt när det gäller frågor som är sekretessbelagda. Då ska ju inte medierna ha insyn i det hela. Det är just det som är speciellt anmärkningsvärt och ställer högre krav på myndigheterna när man hanterar den här typen av frågor. Jag kan tycka att det är häpnadsväckande att inte ens de närmast sörjande på Transportstyrelsen fick någon förklaring. Det var ju trots allt deras generaldirektör, säger Ulla Andrén.

På torsdagen inleder konstitutionsutskottet sin granskning av hur regeringen har hanterat skandalen på Transportstyrelsen. Det sker under ett extrainkallat möte efter att en rad KU-anmälningar kommit in. Även försvarsutskottet håller på torsdagen ett extrainsatt utskottsmöte. Vid mötet deltar bland annat försvarsdepartementets statssekreterare Jan Salestrand, överbefälhavare Micael Bydén och generalmajor Fredrik Robertsson från Försvarsmakten.
