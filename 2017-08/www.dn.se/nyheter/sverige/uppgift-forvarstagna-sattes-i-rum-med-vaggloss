Uppgift: Förvarstagna sattes i rum med vägglöss
Amanda Lindholm

Förra veckan ska skadedjur ha hittats i ett rum med fem sängplatser, på kvinnoavdelningen på förvaret i Kållered. De personer som bott i rummen har då fått tvätta sig och sina kläder och därefter inkvarteras i andra rum. De hade fått klåda och bett av vad som antas vara vägglöss eller loppor.

Rummet har sedan dess stått tomt i väntan på sanering. Men trots detta – innan saneringen var gjord – öppnades rummet på fredagen för nya förvarstagna, enligt uppgifter till DN.

– Man känner alltså till att loppbett och vägglöss skapar klåda och irritation, som leder till sömnlösa nätter där både den fysiska, men framförallt psykiska hälsan påverkas. Inte nog med att de blir inlåsta i väntan på en ofrivillig flygresa till ett krigshärjat land, nu utsätts de dessutom för denna helt onödiga psykiska påfrestning, säger en uppgiftslämnare till DN.

Sektionschefen vid förvaret i Kållered, Johanna Sahlman, varken bekräftar eller dementerar uppgifterna.

– Vi har ett rum där vi under en längre tid har haft problem med skadedjur. Vi hade ett saneringsföretag på besök. Vi använde rummet några dagar efter att företaget var på plats. Jag har i nuläget inte alla detaljer om detta, men vi använder inte rummet i dag och det kommer inte att användas förrän saneringen är klar, skriver hon i ett mejl.

DN har tidigare rapporterat om hur medarbetare på Migrationsverkets förvar i Kållered, där personer placeras i väntan på utvisning, uppgett att de uppmanats provocera de förvarstagna. Detta för att de skulle bli flyttade från förvaret till Kriminalvårdens häkten.

Inom kort väntas en utredning bli klar, som startade för att utreda de eventuella missförhållandena. Även utredningen har dock kritiserats av medarbetare på förvaret.

Läs mer: Larmet: Migrationsverkets personal uppmanas provocera intagna.

Läs mer: Han behandlades inte som en människa.
