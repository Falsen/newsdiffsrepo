Kevinutredarna tittade inte på provsvar om pojkarna
Juan Flores

Proverna togs på de två bröderna Robin och Christian, då 5 och 7 år, som polisen misstänkte för mordet på fyraåriga Kevin i Arvika 1998.

Som SVT i dokumentären ”Fallet Kevin” och DN:s granskning av samma fall visat begicks en mängd felaktigheter i polisarbetet, något som lett till att förundersökningen öppnats på nytt efter 19 år.

I den visar det sig nu att polisen inte brydde sig om att titta på svaren på en del av de tekniska analyser som gjordes på Statnes kriminaltekniska laboratorium, numera NFC, Nationellt forensiskt centrum, skiver Aftonbladet.

Bland annat kan det ha gällt analyser av pojkarnas kläder och pinnar.

– NFC säger att de har skickat en del resultat, men vi kan inte hitta de svaren. Sedan har det gjorts avbeställningar på analyser därifrån efter att man avslutat förundersökningen. Så vi konstaterar att allt inte är testat, säger chefsåklagare Niclas Wargren, som leder den återupptagna Kevin-utredningen, till Aftonbladet.Den dåvarande utredningen beslutade att flera fynd som skickats inte behövde testas, efter att de två bröderna pekats ut som skyldiga.

– Det var väl för att man var färdig med utredningen. NFC är ju hårt belastade bland annat för att man skickar in en massa saker och glömmer att avbeställa det, så på det sättet är det ju bra. Men man kan ha synpunkter på att de ansåg sig färdiga innan man hade alla analyssvar, säger Niclas Wargren till tidningen.

Såvitt Wargren känner till förekom det ingen teknisk bevisning mot pojkarna i utredningen, och det är möjligt att proverna hade kunnat leda till att pojkarna inte pekats ut.
