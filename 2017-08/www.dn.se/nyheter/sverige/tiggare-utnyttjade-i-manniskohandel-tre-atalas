Tre åtalas för att ha tvingat folk att tigga
Stefan Lisinski

– Jag tror att det här målet kan bli en ögonöppnare för de som inte vill se de kriminella elementen i tiggeri, säger kammaråklagare Isabelle Bjursten.

Det var i januari 2017 som polisen gjorde ett tillslag i en gammal fabriksbyggnad i Högfors i Ljusnarberg. I byggnaden och ett hus intill bodde ett stort antal bulgariska medborgare. Bland annat fanns tre barn, den yngsta var bara sex månader gammal, de övriga två mellan sex och åtta år.



Foto: Peter Bjurbo/Sveriges Radio

Isabelle Bjursten beskriver förhållandena i byggnaden som bedrövliga. Maten som fanns var ofta skämd och kom från containrar där livsmedelsaffärer kastar uttjänta varor.

Nu åtalas två män för människohandel och en kvinna för medhjälp. Alla tre är från Bulgarien. Åklagaren bedömer att fler personer har varit inblandade i människohandeln.

Organisatörerna har skjutsat ut de boende till olika affärer för att tigga. Enligt Isabelle Bjursten har tiggeriplatserna varit noga uppdelade. Vid något tillfälle har det blivit bråk om vem som har rätt att sitta utanför en viss affär.

När polisen hörde de inhysta bulgarerna fanns olika berättelser. En grupp berättade att de hade blivit lurade till Sverige, med löften om arbeten på byggen, men att de sedan tvingades tigga. Efter dagens slut blev alla pengar de fått in omhändertagna och inlåsta i ett kassaskåp.

Tio av tiggarna har berättat om hur de har utnyttjats på det viset.

– De har inte blivit utsatta för våld eller hot. De är lågutbildade bulgarer, många hemlösa och analfabeter, berättar Isabelle Bjursten.I det här målet får vi en ovanligt god insyn i tiggarnas vardag, hur de lever och hur mycket pengar som kommer in.

Några av målsägandena, men inte alla betecknar sig själv som romer.

Isabelle Bjursten berättar också att tiggarnas id-handlingar har tagits om hand och blivit inlåsta. Även barnens pass har beslagtagits av huvudmännen.

Men det är inte alla av tiggarna som håller med om beskrivningen. Några, som verkar ha levt under lika svåra förhållanden, berättar för polisen att de har blivit väl behandlade och att allt har varit frivilligt. Att pengarna togs om hand och samlades in var en ren försiktighetsåtgärd, påstår de.

De åtalade själva nekar till brott. De har inte lurat någon att komma till Sverige, säger de. De har bara förvarat pengarna i ett kassaskåp och den som ville kunde få ut sina pengar.

De tio målsägandena har enligt den beslagtagna bokföringen fått ihop cirka 150 000 kronor under ett drygt års tiggeri. Summorna blir betydligt större om alla pengar räknas in, alltså även från dem som säger sig ha blivit bra behandlade.

– I det här målet får vi en ovanligt god insyn i tiggarnas vardag, hur de lever och hur mycket pengar som kommer in. Det ska bli väldigt intressant att se hur domstolen bedömer det här målet, säger Isabelle Bjursten.

Hon betonar att det inte är olagligt att tigga och att det inte heller är olagligt att organisera tiggeriet. Det är inslagen av människohandel som åtalet gäller.

Rättegången inleds i början av september i Örebro tingsrätt och väntas pågå i minst en månad.
