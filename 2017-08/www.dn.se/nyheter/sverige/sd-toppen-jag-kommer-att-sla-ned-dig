SD-toppen: Jag kommer att slå ned dig
Adam Svensson

I en inspelning hörs Jörgen Fogelklou, ordförande för Sverigedemokraterna i Göteborg, hota en av partiets sympatisörer, rapporterar Göteborgs-Posten. SD-toppen säger bland annat ”jag kommer slå ned dig, jag kommer ge dig en sån jävla käftsmäll” till mannen, och fortsätter:

– Jag kommer gräva ner dig i en jävla garderob.

Jörgen Fogelclou har i ljudklippet en dispyt med en man och man hör tydligt att de båda är irriterade på varandra. Båda personerna förolämpar varandra men flera gånger hörs Jörgen Fogelklou uttala hotfulla saker till sin partikamrat.

– Jag är så jävla trött på dig och dina jävla typer. Kommer du hit, jag lovar dig. Jag kommer skalla ner dig. Jag kommer sparka ner dig, säger han vidare.

Inspelningen uppges vara från Almedalsveckan 2015 och Jörgen Fogelclou erkänner att det är han som hörs på ljudklippet.

– Jag vill inte gå in på vad bråket handlade om. Men jag bad om ursäkt. Och vi hade ett möte efter och tog varandra i hand. Sen var det ur världen, säger han till tidningen.

SD-toppen menar också att det inte var ett lämpligt beteende av honom med tanke på att han är lokalordförande för ett stort parti.

– Jag är företrädare dygnet runt. Men jag är inte heller mer än människa. När vissa saker händer så blir man förbannad, och då säger man saker som man inte menar, säger han till Göteborgs-Posten.

Tidningen har tidigare rapporterat om interna stridigheter som pågår i partiets lokalavdelning – och inspelningen tros kunna kopplas till denna kontrovers. Jörgen Fogelklou kallar det hela en del av en smutskastningskampanj.

– Man vill skada mitt och Sverigedemokraternas förtroende. Men jag hoppas att folk fortfarande har förtroende för mig, säger han.
