Uppdaterad 2017-08-19

Publicerad 2017-08-18


Man skjuten till döds i Uppsala
Ulrika By

Det var klockan 18.18 på fredagskvällen som vittnen hörde ett flera skott avlossas i Stenhagen, västra Uppsala. Enligt polisen ska ett flertal bilar ha lämnat platsen efter skottlossningen.

Området kring brottplatsen spärrades av och en stor polisinsats var snabbt på plats. Bland annat sökte polishelikopter av området från luften, skriver Upsala Nya tidning, UNT.

Senare meddelades att den skjutne mannen, som är i 30-års åldern, avlidit på Akademiska sjukhuset av sina skador.

Enligt uppgifter till Aftonbladet ska dödsskjutningen i Uppsala ha koppling till skottlossningen i Västerås, som inträffade tidigare under dagen. Mordet skulle vara en hämnd på den första skjutningen.

Läs mer: Två personer skjutna i Västerås

Uppgifterna bekräftas inte av polisen, men ett samarbete pågår eftersom händelserna liknar varandra och inträffade inom kort tid i samma region. Polisen har ännu på lördagen ingen frihetsberövad eller misstänkt för händelsen som rubriceras som mord. Polisen är därför angelägen om att komma i kontakt med eventuella vittnen.
