Lagring av internetdata kan förlängas
Linus Larsson

Frågan om lagring av svenskars internet- och telefonidata har blivit brännhet det senaste året. I vintras slog EU-domstolen fast att den svenska lagen, som tvingar operatörer att lagra sådan information för brottsbekämpande ändamål, var olaglig. Det handlar exempelvis om vem som har ett visst ip-nummer, en mobiltelefons position och samtal mellan telefoner, information som är värdefull i brottsutredningar.

Regeringen tillsatte i februari en utredning för att anpassa den svenska lagen efter EU-domen.

Nu står det klart att utredningen överväger ett förslag som går mot längre lagringstid än vad som tidigare har gällt, upp till tio månader jämfört med dagens sex månader. Det framgår av dokument som DN har tagit del av och bekräftas av en källa med insyn i utredningsarbetet.

Läs också: EU-domstol: Inget krav på datalagring

Förslaget, som åtminstone fram till nyligen var utredarens linje, går ut på att olika uppgifter ska lagras olika länge. Vissa ska bara behöva sparas i två månader, medan uppgifter om ip-adresser ska lagras i tio. Övrigt ska, som i dag, lagras i ett halvår. Enligt uppgift till DN har upp till tolv månaders lagring diskuterats.

Det är inte säkert att utredningens slutgiltiga förslag kommer vara helt i linje med detta. Vissa frågor återstår att reda ut, men enligt uppgift till DN kommer den ändrade lagringstiden av allt att döma ingå i utredningens förslag till regeringen.

Ett annat förslag väntas bli att vissa uppgifter från fast telefoni, så väl vanlig som fast ip-telefoni, inte ska behövas sparas. Andra uppgifter ska dock lagras på samma sätt som har varit obligatoriskt tidigare.

När EU-domstolen stoppade svensk datalagring var det en "generell skyldighet" att spara uppgifter som domstolen slog ner på. Det mesta tyder dock på att utredningen inte kommer föreslå riktad lagring av uppgifter endast för personer som är misstänkta för brott. Det har i kretsen kring utredningen väckt frågan om en ny svensk lag skulle stå sig i en domstolsprövning.

En punkt som har väckt stor uppmärksamhet är loggning av "första aktiveringen av anonym tjänst". Det har av vissa, exempelvis operatören Bahnhof, tolkats som att användande av så kallade vpn-tjänster, som hjälper användaren att surfa anonymt, skulle övervakas. Men det är oklart om detta är vad som avses. En alternativ tolkning kan vara kontantkort för mobiltelefoner.

Utredningen ska överlämnas till regeringen den 9 oktober.

Polis och andra rättsvårdande myndigheter har länge betonat hur viktig information från operatörer är för brottsutredningar. "Spioner och terrorister skulle få större möjligheter till säker kommunikation", skriver Säpo i sin varning för vad slopad lagring skulle medföra. Polisen och andra brottsbekämpande myndigheter har också lämnat in synpunkter. De uppger i en skrivelse att vissa operatörer efter EU-domen slutade lagra uppgifter, och att det ledde till "svårigheter att utreda grova brott såsom mord människorov och grov narkotikasmuggling". Kritiker brukar framföra att lagringen är ett stort intrång i den personliga integriteten.

DN har sökt Sigurd Heuman som leder utredningen utan framgång.
