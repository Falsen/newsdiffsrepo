Regeringen flyttar myndigheter ut i landet
Amanda Lindström, Hans Olsson, TT

Det handlar om sju myndigheter och mellan 500 till 550 jobb som ska flyttas från Stockholm.

Syftet med att flytta myndigheterna ut i Sverige är att öka den statliga närvaron i landet meddelade statsminister Stefan Löfven i dag på en presskonferens i Katrineholm, där han tillsammans med civilminister Ardalan Shekarabi presenterade planerna.

– Under alltför lång tid har det funnits en tydlig trend av centralisering till Stockholm, säger statsminister Stefan Löfven (S).Han anklagar den förra borgerliga regeringen för Stockholmsfixering. Utan statlig närvaro i landet minskar känslan av samhörighet, anser Löfven.– Nu är det helt enkelt slut på centraliseringstrenden, säger han.

– Det gör Sverige till ett ännu bättre land.

Först på listan är delar av Strålsäkerhetsmyndigheten, där 120 anställda ska arbeta i Katrineholm. Omlokaliseringen ska vara klar i november 2018.Andra myndigheter som kommer att flyttas är Polarforskningssekretariatet till Luleå, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.

Fyra myndigheter har redan flyttats till andra orter: E-hälsomyndigheten till Kalmar, Fastighetsmäklarinspektionen till Karlstad, Statistiska centralbyrån till Örebro och Myndigheten för familjerätt och föräldraskapsstöd till Skellefteå.

Regeringen planerar att fortsätta med utlokaliseringen.

– Vi är på inget sätt färdiga med det här arbetet. Vi kommer att fortsätta att jobba med omlokalisering av myndigheter, säger Ardalan Shekarabi.

I januari presenterade Landsbygdskommittén ett förslag om att 10 000 statliga jobb ska flyttas från Stockholmsregionen. Enligt Ardalan Shekarabi har det förslaget dock inte varit en ugångspunkt för regeringen.

– Den siffran är en målsättning som den kommittén enades om, det har inte varit utgångspunkten för vårt arbete.

Läs mer: Stockholm ska betala dubbelt för att landsbygden ska leva
