40 miljarder till nya reformer
Hans Olsson

Regeringen samlades på torsdagen traditionsenligt på Harpsund för överläggningar om höstens budget som ska presenteras den 20 september.

Finansministern sken ikapp med solen när hon presenterade nya siffror över tillståndet i de offentliga finanserna. Arbetslösheten sjunker, tillväxten ökar och överskotten växer, konstaterade hon.if(DN&&DN.Ads){DN.Ads.initAd('c878d902-art1');}

– Svensk ekonomi är urstark. Den här styrkan ska vi använda både till att betala av på statsskulden och investera så att den här ekonomiska framgången kommer alla till del, säger Magdalena Andersson.

Enligt regeringens prognos finns det 40 miljarder kronor att lägga på nya reformer nästa år. En del av pengarna är redan intecknade till förstärkning av försvaret, fler poliser, sänkt pensionärsskatt och satsningar på vård, skola och omsorg.

Men det finns åtskilliga miljarder kvar att spendera för finansministern. Hon vill inte gå in närmare på hur pengarna ska fördelas.

– Vi kommer att kunna presentera flera viktig stora reformer för att stärka tillväxten och jobben i Sverige. Det kommer självklart att vara viktigt med en politik för att få fler i arbete, att öka klimatinvesteringarna och att hela landet ska få del av den ekonomiska framgången, säger Magdalena Andersson.

Socialdemokraterna lovade i förra valrörelsen att barnbidraget ska höjas. Höstens budget är sista chansen att uppfylla det vallöftet men Magdalena Andersson vill ändå inte säga om det kommer ett sådant förslag.

– Vi kommer att berätta om vilka reformer som finns i budgeten i takt med att vi blir klara. Statsministern har också understrukit att det är viktigt att vi ser till barnfamiljernas situation, men exakt hur det utfaller får vi återkomma till, säger hon.

Regeringen har sedan tidigare pekat ut tre möjliga skattehöjningar inför höstens budget. Det handlar dels om att fler ska betala statlig skatt, ändrade skatteregler för fåmansföretagare och en skatt på flygresor. Oppositionen är mycket kritisk till skattehöjningarna och har hotat med misstroendevotum om de genomförs.

Magdalena Andersson vill inte säga hur regeringen ska göra med de tre skatterna men är kritisk till de borgerligas hot.

– En sak är tydlig. Det allianspartierna gjorde i och med det särskilda yttrandet i riksdagen är ett sätt att bryta sönder hela den ordnade budgetprocessen som vi har i Sverige. Det är en farlig väg och ett sluttande plan att ge sig ut på som riskerar trovärdigheten i svensk ekonomi. Jag hoppas att de besinnar sig, säger hon.

Prognoserna pekar också mot att arbetslösheten fortsätter att sjunka. Enligt finansdepartementet landar arbetslösheten på 5,9 procent nästa år. I första hand är det inrikes födda som fått lättare att få jobb medan utrikes födda alltjämt har svårare att komma in på arbetsmarknaden.

– Magdalena Andersson påstår att hon kan sänka arbetslösheten mer än någon annan bedömare tror, utan att göra något åt flyktingars sysselsättning. Det hänger inte ihop. I värsta fall är planen att ta bort arbetslösa ur statistiken med åtgärder, kommenterar Centerpartiets chefsekonom Martin Ådahl.
