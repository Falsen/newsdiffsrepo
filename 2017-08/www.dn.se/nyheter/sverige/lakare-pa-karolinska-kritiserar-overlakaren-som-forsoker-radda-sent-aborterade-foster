Uppdaterad 2017-08-18

Publicerad 2017-08-18


Läkare på Karolinska kritiserar överläkaren som försöker rädda sent aborterade foster



Carl-Johan Kullving


carl-johan.kullving@dn.se


Följ skribent




















En överläkare på Mälarsjukhuset i Eskilstuna har flera gånger försökt rädda livet på sent aborterade foster som varit i vecka 22 av graviditeten.

Ett foster i vecka 22 anses enligt lagens mening vara ett barn som ska folkbokföras och har rätt till sjukvård. En abort ska vara avslutad när graviditeten passerat 21 veckor och sex dagar, men ibland kan aborten dra ut på tiden.

– Det måste bli ett slut på aborter som rinner över i vecka 22, säger överläkaren till SVT Nyheter.

På frågan om hur hon skulle förklara för mamman att aborten inte genomförts utan att barnet lever, svarar hon att det skulle bli en svår situation.

– Jag måste ju stå för mitt ställningstagande och förklara att hon fött ett barn som levde. Sedan skulle det förmodligen bli många långa samtal, säger överläkaren till tv-kanalen.

Svensk förening för obstetrik och gynekologi har tidigare kritiserat läkaren och på DN Debatt skriver sju läkare och experter på Karolinska sjukhuset i Stockholm att det är fel av läkare att återuppliva barn efter sen abort.

De sju experterna och läkarna menar att det inte finns någon legal rätt att återuppliva ett barn som aborterats i den 22:e graviditetsveckan. De skriver att lagen inte säger något om att en läkare har skyldighet att varken påbörja eller avstå från återupplivningsåtgärder.

I debattartikeln skriver de vidare att nödvärnsrätten inte kan hävdas eftersom aborten övervägts och planerats av läkare och kvinnan samt godkänts av Socialstyrelens rättsliga råd.

”Synsätten som framförs framstår som delvis föråldrade, inte helt genomtänkta och förefaller ligga utanför nu gällande svenska ramverk. Genom att försöka utföra avancerad hjärtlungräddning av aborterade foster kan mor och barn komma att utsättas för rättsövergrepp och åsamkas lidande.” skriver de sju experterna och läkarna i debattartikeln och menar att kvinnans rättigheter vid en sen abort måste ges företräde för att överläkare i en akut situation överprövar abortbeslutet.
