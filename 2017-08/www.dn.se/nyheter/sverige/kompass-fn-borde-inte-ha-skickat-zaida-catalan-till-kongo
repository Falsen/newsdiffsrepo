Publicerad Igår


Kompass: FN borde inte ha skickat Zaida Catalán till Kongo



Josefin Sköld


josefin.skold@dn.se


Följ skribent




















Experterna, utsända av Säkerhetsrådets sanktionskommitté, försvann den 12 mars i år. Världssamfundet och dess fredbevarande verksamhet Monusco har sedan dess arbetat för att ta reda på vad som hänt Zaida Catalán, Michael Sharp, tolken Betu Tshintela och de tre motorcykelförarna. Parallellt pågår brottsutredningar i Sverige, USA och Kongo–Kinshasa.

I en intern FN–rapport, daterad den 15 augusti, konstaterar utredarna att experterna sannolikt dödades av kongolesiska milismedlemmar. Men utredningen är långt ifrån färdig.

”Utan fortsatt utredning och nödvändiga rättsprocesser, kommer identitet, tillhörighet och motivet för den grupp som deltog i dödandet av Sharp och Catalán inte klart kunna fastställas”, skriver FN–utredarna.

Men i rapporten slås också fast att experterna inte trodde att de omfattades av FN:s säkerhetsrutiner. Det baserar utredarna på intervjuer och observationer.

Läs mer: Skickades till platsen utan skydd eller träning

Anders Kompass, tidigare chef på fältavdelningen inom FN:s kontor för mänskliga rättigheter, har – precis som Zaida Catalán – arbetat på fältet med utredningar av brott mot mänskliga rättigheter. Han reagerar starkt på uppgifterna i rapporten:

– Jag har också i många år varit chef för FN–personal som verkat i farliga länder, bland annat i Colombia. Det är en svår balansgång att göra intervjuer med anhöriga och vittnen, och samtidigt ta hänsyn till säkerhetsriskerna.

– Säkerhetsläget har försämrats de senaste åren och FN har också skärpt rutinerna. FN har ett stort ansvar att inte utsätta sin personal för faror. Därför blir jag väldigt oroad när jag ser att Zaida Catalán och Michael Sharp – som agerade utifrån ett mandat från säkerhetsrådet – inte instruerats att följa de gängse säkerhetsrutinerna, säger han.

Genom Monusco–missionen har FN en av organisationens största säkerhetsarrangemang på plats i just Kongo–Kinshasa.

Kompass säger att Catalán och Sharp sannolikt inte hade tillåtits göra den resa de gjorde om planerna diskuterats med säkerhetspersonal på plats.

– De hade ju kommit dit med FN–plan och att FN då inte följde upp var de var på väg och under vilka förhållanden de tänkte resa under är anmärkningsvärt. Om de hade omfattats av FN:s normala säkerhetsarbete hade de sannolikt fått ställa in den resa de planerat, säger Kompass.

Han fortsätter:

– Inom Monusco–missionen finns en stor grupp mänskliga rättighetsobservatörer på plats runt om i Kongo–Kinshasa som har tillgång till alla säkerhetsresurser. Varför tilläts den här lilla gruppen från Säkerhetsrådets sanktionskommitté att agera helt ensamma?

En källa inom FN berättar att diplomaterna i säkerhetsrådet sannolikt inte varit informerade om hur uppdraget fungerade.

– Däremot borde de säkerhetsansvariga ha sett till att även personal som representerade sanktionskommittén instruerats att följa säkerhetsrutinerna. Sannolikt hade Sharp och Catalán stoppats om det hade gjorts. Istället slutade deras uppdrag i djupaste tragedi.

Den många år gamla konflikten mellan miliser och regeringstrupper i Kongo–Kinshasa har eskalerat sedan Joseph Kabila sköt upp fjolårets val och förlängde sitt redan sexton år långa presidentskap. Omkring 20.000 personer ingår i FN:s Kongo–Kinshasainsats och fokus har som regel legat på de skakigare delarna i östra landet.

Särskilt oroligt har det varit i regionen Kasai i centrala Kongo–Kinshasa sedan september då våldet trappades upp på grund av att regeringsstyrkorna dödat milisledaren Jean–Pierre ”Kamwina Nsapu” Mpandi. Veckan före Cataláns försvinnande hade FN beslutat att satsa 5 miljoner dollar extra på för just humanitära insatser under ett halvår – närmare 700 personer har dödats det senaste året i Kasai.

Nyligen framkom uppgiften att Catalán och Sharp träffat företrädare för den dödade milisledaren. I ett inspelat samtalet från den 11 mars, dagen före deras försvinnande, nämns ett besök i orten Bunkonde, enligt en FN–rapport daterad i tisdags, men en dryg mil från destinationen dödades de av beväpnad milis och deras kroppar hittades i en grund grav den 27 mars. Tolken och de tre motorcykelförarna har ännu inte hittats.

Ett tiotal personer – delvis identifierade från en mobilfilm av händelsen – är frihetsberövade och står inför militärdomstol, eftersom landets myndigheter definierat området som krigszon. Sverige har historisk koppling till Kongo–Kinshasa och ledde FN–insatsen under 1960–talets fyra första år.
