Liten brand blev stor sak när SOS Alarm inte visste var Visby lasarett låg
Kalle Holmberg

Diskmaskinsbranden i förra veckan har följts av kritik och självkritik. Först ut var en överläkare vid sjukhuset som – möjligen självkritiskt – konstaterade att ”rutinerna vid brand var obefintliga” när det väl gällde. Personalens insats när eldsvådan upptäcktes blev uppenbarligen en missräkning, att döma av andemeningen i en artikel på nyhetssajten Hela Gotland.

Brandmästare Henrik Johansson vid Region Gotlands räddningstjänst säger till Hela Gotland att ”en brand på ett sjukhus” är en allvarlig sak.

– Det är arbetsgivarens skyldighet att göra upp rutiner inför händelser som bränder. Det går inte att dela upp arbetsuppgifterna när det händer, utan då ska det vara kristallklart vem som ska göra vad, säger Henrik Johansson.

P4 Gotland rapporterar att personalen stod handfallen när branden bröt ut: ”Det var eldslågor och kraftig rökutveckling, men ingen tryckte på automatlarmet. Dessutom utlöstes inte brandvarnaren.”

Överläkaren har också påpekat att SOS Alarm, med sin verksamhet förlagd till fastlandet, inte klarade av att vägleda räddningstjänsten till brandplatsen på ön. Personalen där kände inte till var lasarettet ligger.

Brandmästaren kommenterar okunskapen:

– Region Gotland har ju valt att köpa den tjänsten från fastlandet. Och i och med att vi gör det kommer inte de att veta exakt var vissa positioner är, det som i folkmun kanske kallas för lasarettet eller lassis. SOS Alarm har ofta system som gör att de inte kan larma ut om de inte har en korrekt adress, säger Johansson.

En fastighetsskötare vid sjukhuset blev den räddande ängeln. Allt annat än handfallen ska denne på egen hand ha ingripit och släckt branden, enligt P4 Gotland.
