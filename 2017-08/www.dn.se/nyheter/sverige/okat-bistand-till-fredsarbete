Ökat bistånd till fredsarbete
Amanda Lindholm

Regeringen avser att öka summan som ska gå till fredsarbete med 50 procent från och med nästa år, från 280 miljoner 2017 till 415 miljoner 2018. Den nya strategin innebär bland annat förebyggande av väpnad konflikt, och försoning och fredsbyggande, säger biståndsminister Isabella Lövin (MP).

– Det innebär dels att vi ska kunna jobba mer på en global nivå med freds- och konfliktförebyggande frågor, men också att det finns ett fönster för mer snabba, konkreta insatser på marken, på en lokal nivå.if(DN&&DN.Ads){DN.Ads.initAd('f7b5dfd6-art1');}

Satsningen finansieras inom ramen för biståndsbudgeten, som växer i och med att bruttonationalinkomsten (BNI) ökar, och det kommer att vara biståndsorganisationen Sida och Folke Bernadotteakademien som fördelar pengarna. Fördelningen kommer att vara behovsbaserad, säger Isabella Lövin.

– Det finns olika exempel på hur det kan se ut. Till exempel Sveriges stöd till FN:s olika organisationer som har bidragit till en nationell dialog i nordöstra Nigeria. Sverige har också finansierat kvinnors deltagande i processen med fredsavtalet i Colombia.

Den nya strategin är också tänkt att motverka korruption och straffrihet och minska spridning av små och lätta vapen och regeringen avser genomföra strategin mellan 2017 och 2022.

– Strategin är också ett bra komplement till vårt arbete i FN:s säkerhetsråd där det hela tiden kommer resolutioner där man följer de konflikter som pågår runt om i världen. Då har vi möjlighet att agera på dem i högre utsträckning, säger Lövin.
