”Tiggeriförbud i Vellinge blir troligen verklighet”
Adam Svensson

Tisdagens beslut i kommunstyrelsen tog Vellinge kommun i södra Skåne ett steg närmare ett förbud mot tiggeri. Moderaterna, Liberalerna och Sverigedemokraterna röstade för att införa förbudet på ett antal avgränsade platser i centrala Vellinge, Skanör och Höllviken.

– Vi hoppas att vi skickar en signal och att fler kommuner tar efter i Sverige, det är inte värdigt en människa att behöva sitta utanför en butik och tigga, säger Carina Wutzler (M), kommunstyrelsens ordförande, till Sydsvenskan.

Avgörandet kommer under kommunfullmäktiges sammanträde den 20 september. Om det klubbas igenom även där – vilket är det troliga utfallet eftersom de tre partierna som ställer sig bakom förbudet tillsammans har en överväldigande majoritet i fullmäktige – träder bestämmelsen i kraft den 1 januari nästa år.

Mycket tyder också på att förbudet kommer att bli verklighet, berättar Folke Johansson, professor emeritus i statsvetenskap vid Göteborgs universitet med kommunpolitik som expertområde. Han hänvisar till att Sala kommun redan 2011 försökte införa ett förbud mot tiggeri generellt i kommunen, men att man då fick backning av länsstyrelsen. I Vellinges fall kan det gå igenom eftersom det gäller vissa avgränsade områden.

– Nu är det bara fyra ställen. Det är full möjligt att man får igenom det. Det borde man klara, säger Folke Johansson till DN.

Det kommunala självstyret är starkt i Sverige, vilket innebär att kommunerna har mycket att säga till om i förhållande till staten. En parallell fråga är var man får dricka alkohol på allmän plats, vilket skiljer sig mellan olika kommuner.

– Ja, det är i princip en parallell fråga. Det är väl inte omöjligt att ett förbud blir accepterat på samma sätt. Det kommunala självstyret är väldigt vitt definierat och gäller sådana frågor som rör de boende eller medborgarna. Det är ingen tvekan om att det kan göra det, säger Folke Johansson om att Vellinges förbud kan bli verklighet.

Enligt en promemoria från Sveriges Kommuner och landsting, SKL, är det sannolikt möjligt att införa ett tiggeriförbud som är begränsat till vissa platser, rapporterar TT, som också har talat med Advokatsamfundets generalsekreterare Anne Ramberg, som dock ger bilden att lagstiftningen inte är helt klar på området.

Folke Johansson berättar att ett hinder för att införa tiggeriförbudet är att hitta en klar definition på vad som ska förbjudas, så att det exempelvis inte samtidigt förbjuder insamlingar till olika organisationer. Han säger också att beslutet kommer att gå att överklaga – men först om förslaget antas av fullmäktige den 20 september.

– Men vem som helst som är medborgare i Vellinge kommun kan överklaga beslutet, säger han.
