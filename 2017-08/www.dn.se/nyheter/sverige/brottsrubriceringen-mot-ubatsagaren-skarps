Uppdaterad 2017-08-17

Publicerad 2017-08-16


Brottsrubriceringen mot ubåtsägaren skärps
Viviana Canoilas

Tidigare var rubriceringen vållande till annans död, men har nu ändrats till ”oaktsamt dråp under särskilt försvårande omständigheter”. Det är en rubricering som ofta används för misstänkta rattfyllerister, skriver danska tidningen Ekstrabladet.

Det danska lagrummet rörande vållande till annans död är uppdelat i två delar. I den första delen är straffet böter eller fängelse i upp till fyra månader. I den andra delen ökar straffet till fängelse i upp till åtta år. Det kan övervägas om en förare påverkad av alkohol eller droger kör ihjäl någon, skriver danska tidningen Berlingske.

Samtidigt fortsätter sökningarna efter den svenska journalisten och nu deltar även svenska Sjöräddningssällskapet i sökandet.

På tisdagskvällen hittade en av båtarna ett föremål i vattnet på Öresunds danska sida utanför Köpenhamn, enligt Aftonbladet.

Fyndet lämnades över till dansk polis som på onsdagsmorgonen meddelade att det handlar om delar av en flytväst. Flytvästen är dock inte kopplat till journalistens försvinnande, twittrar dansk polis, men ska ändå undersökas.

Polisen säger också att den uppskattar hjälpen från svenska Sjöräddningssällskapet som kommer att fortsätta sitt sökande efter svenskan på onsdagen.

– Vi fortsätter att leta för om vi har gjort ett fynd kan vi göra fler, säger Fredrik Winbladh.

Det var i torsdags förra veckan som den svenska journalisten Kim Wall följde med uppfinnaren Peter Madsen på hans ubåt. Peter Madsen sitter häktad misstänkt för vållande till annans död sedan i lördags. Madsen nekar till anklagelserna.

DN har tagit del av en film som visar Madsen och Wall i ubåten strax utanför hamnen i Köpenhamn i torsdags. Se filmen här ovan. Det är sista gången som Kim Wall sågs vid liv. Ubåtsägaren sitter häktad, misstänkt för att ha orsakat hennes död.
