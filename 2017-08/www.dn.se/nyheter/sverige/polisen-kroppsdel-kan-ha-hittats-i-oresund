Polisen: Kroppsdel kan ha hittats i Öresund
Adam Svensson

En person har ringt till polisen och tipsat om att han har hittat ett föremål som kan vara en kroppsdel i närheten av stranden i Höllviken i södra Skåne. Fyndet gjordes på torsdagsförmiddagen.

– Det var en privatperson som hade hittat något vid strandkanten. Vi fick in larmet vid 11.38, säger Åsa Emanuelsson, presstalesperson vid Skånepolisen.

Dansk polis har underrättats om fyndet.

Åsa Emanuelsson berättar sent på torsdagseftermiddagen att det ännu inte finns någon information om huruvida det upphittade föremålet är en kroppsdel eller inte.

– Nej det har jag ingen information om just nu. Man har i alla fall hittat något där och man har haft kriminaltekniker på plats, säger hon och lägger till att ärendet kan ha skickats vidare till rättsläkare.

Under hela eftermiddagen har polisen haft tekniker i området och en del av strandlinjen har varit avspärrad.

– Vi är fortfarande på platsen och jobbar, säger Åsa Emanuelsson.

Vid 18.15 befann sig fortfarande både polis och räddningstjänst på platsen och undersökte området. Polisen höll en del av strandlinjen avstängd och räddningstjänsten hade även dykare på platsen.

– Man har spärrat av en del av strandlinjen och även det området där man hittade föremålet tidigare. Dykare från räddningstjänsten är på platsen och jobbar, säger Åsa Emanuelsson strax innan klockan 19.

Enligt den danska polisen är det ännu för tidigt att avgöra om fyndet har någon koppling till journalisten Kim Wall, vars sargade kropp hittades på måndagen i Öresund. Dansk polis och hemvärnet har sedan dess undersökt kuststräckor i området runt den danska ön Amager i jakten på kvarlevor.

Texten uppdateras.
