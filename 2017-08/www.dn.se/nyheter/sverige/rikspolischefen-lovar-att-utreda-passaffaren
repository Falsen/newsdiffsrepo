Rikspolischefen lovar att utreda passaffären
Kristoffer Örstadius

För första gången uttalar sig nu rikspolischefen Dan Eliasson om den hårt kritiserade upphandlingen av pass.

DN kunde nyligen avslöja att två poliser i nyckelroller har haft nära kontakt med bolaget, AB Svenska Pass, mitt under pågående upphandling. Företaget bokade gemensamma middagar och utlandsresor åt poliserna.

I april 2017 vann AB Svenska Pass upphandlingen som är värd över 730 miljoner kronor. Mindre än en vecka efter beslutet mejlade bolagets representanter de två poliserna.

”Skulle det passa herrarna att äta en bit mat torsdagen den 18 maj på kvällen?”

”Ja tack”, svarade poliserna.

Dan Eliasson, hur reagerade du när du såg mejlen mellan poliserna och leverantören?

– Jag tyckte inte att det såg bra ut. Så här tycker jag inte att man ska kommunicera med en leverantör under en upphandlingsperiod. Vi ska vara oförvitliga statstjänstemän och hålla ett rent och korrekt förhållningssätt till omvärlden. Nu är det här föremål för Särskilda utredningar, men det är klart: en del av mejlen innehåller ett språkbruk som jag inte tycker är lämpligt i förhållande till en leverantör, säger Dan Eliasson.

Myndigheten har anmält poliserna för misstänkt mutbrott. Nu inleder Dan Eliasson dessutom ett tillsynsärende som generellt rör polisens inköp och upphandlingar. Utredningen ska göras av en nyinrättad tillsynsfunktion som ska redovisa uppdraget till Dan Eliasson senast den 31 december 2017.

– När jag blir varse att det kan finnas brister, så är det mitt ansvar att omedelbart ta tag i frågan för att se om det kan finnas strukturella brister på myndigheten. Det har jag gjort nu med anledning av DN:s granskning.

Finns det några tecken på att det finns brister i Polismyndighetens upphandlingar och inköp?

– När det här uppmärksammas så väcks ett antal frågor. Roterar vi till exempel våra anställda i tillräcklig hög utsträckning? Det är helt uppenbart att det finns ett antal frågor.

På måndagen framkom dessutom nya uppgifter om Polismyndighetens hantering av frågan. Den nationella polisledningen hade kännedom om oegentligheterna redan före DN:s granskning, men agerade inte tillräckligt.

Flera källor uppger för Dagens Nyheter att de har informerat höga chefer om de två polisernas kontakter under upphandlingen, men utan att få gehör.

– Det finns personer i ledningsgruppen som har haft kännedom om att det skulle kunna vara oegentligheter och de har vidtagit åtgärder kring det. Mer kan jag inte säga med hänvisning till förundersökningssekretess.

Du säger ”vidtog åtgärder” – hur kunde det ändå bli så här?

– Om de är tillräckliga eller inte får Särskilda utredningar titta på.

Vad tycker du om det?

– I vårt dagliga arbete konfronteras vi med mängder av uppgifter och frågeställningar som ska bedömas. Alla vi höga chefer gör bedömningar dagarna till ända i svåra frågor. Ibland vidtar vi åtgärder, ibland inte. När vi vidtar åtgärder så är de ibland tillräckliga och ibland visar det sig i efterhand att de inte är tillräckliga. Just nu ska Särskilda utredningar titta på om det finns någon försumlighet bland enskilda befattningshavare eller om det finns någon annan som bör klandras.
