Odenberg: ”M långt från statsmannamässigt”
Ossi Carp

Som återkommande M-kritiker och populär i flera delar av partiet har Mikael Odenberg figurerat i den senaste tidens diskussioner om Kinberg Batras eventuella efterträdare. Själv har han låtit bli att underhålla spekulationerna och riktar på fredagen en känga mot andra potentiella tronföljare.

Läs mer: Här är de tänkbara efterträdarna till Kinberg Batra

”[Kinberg Batra] har ofrånkomligen haft det yttersta ansvaret men hon delar det med Ulf Kristersson, Elisabeth Svantesson, Tomas Tobé och andra som har ingått i partiledningen”, skriver Odenberg. Tidigare i sitt inlägg påpekar han att” Moderaternas kris inte handlar om kommunikativ förmåga eller ens om en enskild person”.

Den ofta frispråkiga Odenberg – han lämnade regeringen efter bara ett år i protest mot alliansregeringens militära besparingar – försvarar också Kinberg Batra med att hon som ny ledare hamnade i en situation som hon inte bar ansvar för. ”[Fredrik Reinfeldts] sätt att dra på valnatten var djupt ansvarslöst”, skriver han om sin tidigare chef.

Mer generell kritik riktas vidare mot partiet som helhet de senaste tre åren – det har varit vilset, planlöst och haft ett påfallande dåligt parlamentariskt handlag, skriver han. I stället för att försöka påverka statens utgifter har M ”strött tillkännagivanden, KU-anmälningar och hot om misstroendeförklaringar omkring sig på ett ogenomtänkt sätt”.

Kinberg Batra uttryckte i sitt avgångstal såväl som på Instagram hopp om att hennes dotter en dag ska få uppleva en kvinnlig statsminister och genusaspekten är något som också Odenberg tar upp skäl till utgången av partiledarkrisen: ”I vart fall har Annas publika uppträdande och kommunikativa förmåga ibland recenserats på ett sätt som jag tror skulle ha besparats en man.”

Läs Mikael Odenbergs hela Facebookmeddelande
