En anhållen efter skjutning i Lysekil
TT

– Det var en person som antingen i en lägenhet eller i en trappuppgång sköt en målsägande med en kula. Sedan sköt han mot ytterligare en person, men där snuddade bara kulan vid magen, säger Joakim Hansson, vakthavande befäl vid polisregion Väst.

De två skadade lämnade platsen i egen bil och körde till en närliggande vårdcentral, när de upptäckte att den var stängd tillkallades ambulans som förde personen med skottskadan i benet till sjukhus.if(DN&&DN.Ads){DN.Ads.initAd('ca949df1-art1');}

Det är oklart varför den anhållne mannen börjat skjuta men de tre inblandade personerna känner varandra.

– Någonting har gått fel under kvällen, säger Stefan Gustafsson, presstalesperson vid polisen i Västra Götaland.

Det var strax efter midnatt som polisens insatsstyrka gick in i lägenheten. Därifrån hämtades mannen som nu anhållits till förhör. Skjutningen inträffade strax före klockan halv nio på lördagskvällen.

– Det var ganska rörigt på platsen. Vi fick först in det som ett bråk och sedan får vi veta att det har varit skottlossning, säger Joakim Hansson.

Tomhylsor och blodspår har hittats i huset. I bostaden fann polisen två vapen, varav ett verkar vara det som användes vid skjutningen.
