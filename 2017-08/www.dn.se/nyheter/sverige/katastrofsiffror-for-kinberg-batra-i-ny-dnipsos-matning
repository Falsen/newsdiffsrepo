Katastrofsiffror för Kinberg Batra i ny DN/Ipsos-mätning
Hans Olsson

Samtidigt som flera Moderata kommunalråd kräver Anna Kinberg Batras avgång visar DN/ Ipsos att M-ledaren även saknar stöd i väljarkåren. På frågan om vem man helst ser som nästa statsminister svarar blott sex procent att de föredrar Anna Kinberg Batra. Hon distanseras därmed med hästlängder av Centerledaren Annie Lööf som föredras av 17 procent. Högst notering får statsminister Stefan Löfven med 24 procents stöd.

Läs mer: Muf ställer sig bakom kravet på att Anna Kinberg Batra avgår

– Anna Kinberg Batra har en oerhört svår utmaning framför sig att gå in i ett valår som statsministerkandidat med så lågt stöd, säger David Ahlin, opinionschef på Ipsos.

Han menar att det riktigt anmärkningsvärda är att M-ledaren har så svagt stöd bland de egna väljarna. Bara 30 procent av M-väljarna vill helst se Anna Kinberg Batra som nästa statsminister. Nästan lika många M-väljare (28 procent) föredrar Annie Lööf som nästa statsminister.

– Det ser inte bra ut när knappt en tredjedel av de egna väljarna helst vill se sin egen partiledare som nästa statsminister, säger David Ahlin.

Riktigt slående blir det när Kinberg Batras stöd jämförs med övriga partiledare. Bland S-väljarna ser 78 procent helst att Stefan Löfven blir nästa statsminister. Motsvarande stöd för Annie Lööf bland C-väljarna är 76 procent, och Jimmie Åkesson har 70 procents stöd från SD-väljarna.

Även bland alliansväljarna har Annie Lööf ett stort övertag. 44 procent av alliansens väljare ser helst att Annie Lööf leder nästa regering medan bara 17 procent föredrar Anna Kinberg Batra.

– Det här visar att Annie Lööf är ett flöte för Centern. Hon är mer populär än sitt eget parti, säger David Ahlin.

Ipsos har under perioden 10 – 21 augusti intervjuat 998 röstberättigade väljare genom digitala intervjuer i en slumpmässigt rekryterad panel.

Läs även: Trots it-skandalen – de rödgröna ökar försprånget
