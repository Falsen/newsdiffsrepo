Qasim Amini ska utvisas till Afghanistan
Amanda Lindholm

Fotnot. Efter att artikeln publicerats har det framkommit att utvisningen tillfälligt stoppats av Migrationsverket.

Under dagen har stora delar av sittstrejken mot utvisningarna till Afghanistan flyttat från Medborgarplatsen i Stockholm, till förvaret i Märsta. I kväll ska nämligen 19-åriga Qasim Amini utvisas till Afghanistan.if(DN&&DN.Ads){DN.Ads.initAd('189c508f-art1');}

När DN kommer till förvaret i Märsta vid niotiden på tisdagsförmiddagen är det bara ett fåtal personer utanför. Besöksmöjligheterna till förvaret har dragits in eftersom man tror att det kommer att bli stora protester i samband med utvisningen.



Foto: Jonas Lindkvist

Förvarspersonalen öppnar tre låsta dörrar, in till det avskalade besöksrummet. Där sitter 19-åriga Qasim Amini i plastsandaler, mjukbyxor och t-shirt och tittar tomt framför sig.

– De kommer att skicka mig till döden, säger han.

Qasim Amini berättar att hans familj flydde från Afghanistan när han var tre år gammal. Hans pappa jobbade för den afghanska staten och var hotad av talibaner. Men i Iran blev hans pappa bortförd för att, enligt vad familjen tror, strida i Syrien. Saknaden efter pappan växte och även oron för att Qasim Amini som är den äldsta sonen skulle bli bortförd också. Han och hans syskon fick inte heller gå i skolan eftersom de var afghaner.

Familjen fattar beslutet att fly. De tar sig till Turkiet. De går vissa sträckor och åker bil andra. I Turkiet är det stökigt, säger Qasim Amini. Chanserna att kunna stanna där och skaffa ett jobb och en dräglig tillvaro känns minimala. Familjen bestående av Qasim Amini, hans mamma, treåriga syster och två bröder som är några år yngre än honom, kommer i kontakt med en smugglare som lovar att hjälpa dem till ett bättre land.

De vet inte vilket och smugglaren säger att det spelar ingen roll, bara man kommer till Europa så kommer allt att ordna sig. De väntar på en ö i flera veckor för att läget ska bli det rätta för att ge sig ut med en av gummibåtarna.

En natt blir familjen väckt och får veta att man inte sett polisen på flera timmar. Vågorna är ganska höga, men det borde gå bra, säger smugglarna. Det är många som vill med och när Qasim Amini hjälpt sin familj upp i gummibåten säger smugglarna att det är fullt och att han måste vänta till nästa tur. Han försöker hoppa i ändå, men får en pistol riktad mot sig.

Någon dag senare får han göra den tre timmar långa färden. Han kommer till Grekland, där han letar överallt efter sin familj, utan resultat. Qasim Amini fortsätter med hjälp av smugglare till andra eurpeiska länder så som Ungern och Tyskland, men han hittar inte sin familj. Han fortsätter till Sverige, tung i hjärtat.

— Jag saknar min familj hela tiden, varje sekund, men här har jag fått vänner. Nästan som en familj, säger han.

Qasim Amini kom till Sverige i september 2015 och fick flytta in på ett HVB-hem i Västergötland. Där träffade han vänner och började gå i skolan. Basir Yousefi, Qasim Aminis bästa kompis, är med i besöksrummet.

—Vi kom nästan precis samtidigt till Sverige och har gått i skolan tillsammans. Man blir så glad av Qasim, säger han.



Qasim Amini och Basir Yousefi. Foto: Jonas Lindkvist

Under deras tid i Sverige har de umgåtts mycket. De brukar spela fotboll och kortspel. Ibland simmar de eller tränar. Qasim Amini säger att han hela tiden känner sorg för familjen han förlorat, men att han har kunnat vara glad också. Han minns särskilt sin födelsedag förra året.

— De hade ordnat tårta på boendet och bjudit in alla mina kompisar. Alla var så glada och snälla. Men det var också mörkt i hjärtat, jag hade redan fått mitt första avslag då. Jag var så orolig, men försökte att inte visa det för mina kompisar.

Qasim Amini har emellanåt mått så dåligt att han försökt ta sitt liv. Men eftersom Migrationsverket gör bedömningen att det är situationen han befinner sig i som orsakat det dåliga måendet, så är det ingenting som kan göra att utvisningen stoppas. Qasim Amini är fruktansvärt rädd, säger han.

– Jag förstår inte hur Sverige kan skicka folk till Afhanistan.

Men är det inte viktigt att ha lagar för vem som får stanna och vem som inte får det?

– Jag respekterar lagarna, men jag tycker det är fel. Det är fel att utvisa någon till ett land som man nästan aldrig varit i.

Qasim Amini säger att han inte minns något alls från Afghanistan och att han inte känner någon där.

– Afghanistan är inte säkert, inte för någon. Folk dör där hela tiden. Det kommer jag också att göra.

På frågan vad han kommer göra när han kommer fram rycker han på axlarna och tittar ner i golvet.

– Jag vet inte. Vad finns det för mig att göra?

Basir Yousefi tröstar sin kompis, klappar honom på armen, ger honom en puss på pannan. Båda gråter.

– Jag mår så fruktansvärt dåligt. Han kommer att dö. Det finns ingenstans i världen där det är så fina människor som i Sverige. Jag har varit i många länder men den här politiken är fel.



Foto: Jonas Lindkvist

– Vi ber till gud. Den kristna eller den muslimska spelar ingen roll, vi tror på båda. Bara de stoppar den här utvisningen, säger Basir Yousef, som sedan får lämna besöksrummet och går ut och ansluter sig till det hundratal personer som nu protesterar utanför förvaret.

När intervjun är slut kommer två från personalen på förvaret och visar ut från besöksrummet. De säger att de inte vet när exakt Qasim Amini kommer att skickas från förvaret.

— Men han kommer att bli informerad en stund innan. Så att han kan förbereda dem på plats om att han kommer. Och informera sin familj, så att de kan möta honom.
