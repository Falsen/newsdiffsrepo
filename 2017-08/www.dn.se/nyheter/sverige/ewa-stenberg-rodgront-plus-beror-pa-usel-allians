Ewa Stenberg:   Rödgrönt plus beror på usel allians
Ewa Stenberg

Politiken har sina mönster. Kurvan som visar regeringspartiers stöd i opinionen liknar en hängmatta, som slutar lite lägre i fotänden. Regeringen Löfven har följt den ganska väl, som valforskare på Göteborgs universitet visat med statistik över regeringars stöd från 1967 fram till i år. Med för den borgerliga oppositionen är inget sig likt. Den når i dagens DN/Ipsos det lägsta stödet under mandatperioden, ett år före riksdagsvalet. Stödet ligger ett par procentenheter under det resultat som fick den dåvarande statsministern Fredrik Reinfeldt (M) att avgå. Sverigedemokraterna har i stället växt. Och S, V och MP närmar sig nu valresultatet för de rödgröna.

Läs också: Trots it-skandalen – de rödgröna ökar försprångetif(DN&&DN.Ads){DN.Ads.initAd('b0033dbd-art1');}

Regeringsblockets framgång skulle kunna bero på den goda ekonomin. Men det verkar inte troligt. Bara 22 procent av väljarna anser att utvecklingen i Sverige går åt rätt håll, en minskning från 27 procent i junimätningen.

Mellan dessa mätningar har vi haft en säkerhetsskandal på Transportstyrelsen, en regeringsombildning efter ett hot om misstroendevotum från alliansen och nu nya hot om att fälla nya ministrar.

Enligt en specialmätning i månadsskiftet juli/augusti har alliansen inte stöd hos väljarna för sitt agerande. Endast var femte väljare anser att oppositionen har skött sina uppgifter bra efter it-läckan. Det är ett sämre stöd än för regeringens hantering av skandalen. Väljarna underkänner också de borgerligas hot om misstroende mot fler ministrar om regeringen lägger fram tre utpekade skatteförslag. Många intervjuade efterlyser i stället samarbete mellan partierna.

Budskapet från väljarna är att regeringen är rätt dålig, men den borgerliga oppositionen ännu sämre. Den mörka synen på utvecklingen i högkonjunkturens Sverige borde vara en god jordmån för oppositionen. Men hittills är det bara Sverigedemokraterna som lyckats växa.

Tre av fyra borgerliga partier befinner sig i olika stadier av kris. De vill visa sina interna partiaktivister att de är en riktig och vasstandad opposition, inte tama och lata som Sverigedemokraterna framställer dem. Alliansen har höjt tonläget en oktav, och får applåder av sina aktivister. Men väljarna verkar inte hitta politiska förslag där som de tror kan ändra Sverige i en bättre riktning.
