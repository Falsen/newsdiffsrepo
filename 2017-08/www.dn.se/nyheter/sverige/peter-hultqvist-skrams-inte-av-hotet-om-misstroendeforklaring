Peter Hultqvist skräms inte av hotet om misstroendeförklaring
Viviana Canoilas

På fredagen kunde DN avslöja att Försvarsmakten fick kännedom om it-skandalen på Transportstyrelsen betydligt tidigare än vad som har varit känt. Redan hösten 2015 vidtogs åtgärder för att skydda hemliga svenska agenter.

Peter Hultqvist har tidigare sagt att han fick kunskap om säkerhetsbristerna på Transportstyrelsen i mars 2016.

Transportstyrelsens it-skandal ledde till att statsråden Anders Ygeman och Anna Johansson fick lämnas sina uppdrag i regeringen. Dock valde Stefan Löfven att behålla försvarsministern trots Alliansens hot om en misstroendeförklaring.

I Sveriges radios Lördagsintervju berättar Peter Hultqvist att han inte har några planer på att avgå frivilligt – utan tänker genomgå en misstroendeomröstning i riksdagen.

– Jag är beredd att stå kvar vid att vi har gjort vår del av den här hanteringen på ett korrekt sätt, och jag tycker inte att de skäl som anges för min del är tillräckligt starka för att jag ska ställa min plats till förfogande. Jag kommer att vara beredd att stå ända ut i den här processen, säger Peter Hultqvist.

Läs mer: Transportstyrelsen varnade regeringen för säkerhetsrisker

Precis som Anders Ygeman har Peter Hultqvist fått kritik av oppositionen för att han inte informerade statsministern om Transportstyrelsen hantering av it-driften och för att han inte stoppade den olagliga hanteringen. Men det är en kritik som Hultqvist viftar bort.

– Jag måste förutsätta att informationsvägarna i näringsdepartementet fungerar gentemot deras minister och i förhållande till statsrådsberedningen. Jag kan inte vara en controller i regeringskansliet som kollar upp hur det ser ut i andra departement, säger Peter Hultqvist.

Läs mer: Transportstyrelsen bekräftar: Känslig försvarsinformation ingår i läckan
