Här är de tänkbara efterträdarna till Kinberg Batra
Karin Eriksson

Foto: Henrik Montgomery/TT

Ulf Kristersson, 53 – rebellernas favoritif(DN&&DN.Ads){DN.Ads.initAd('e7808e8b-art1');}

Snart är det 25 år sedan Ulf Kristersson utkämpade sitt livs politiska strid. Det är inte troligt att han uppmärksammar årsdagen, för han förlorade kampen.

Slaget vid Lycksele i oktober 1992 brukar beskrivas som den stora bataljen mellan nyliberaler och konservativa i ungdomsförbundet Muf. Det var också en ledarstrid mellan den sittande ordföranden Kristersson och utmanaren Fredrik Reinfeldt.

Kristersson hann med ett par perioder i riksdagen, en sväng i näringslivet och några år som kommunpolitiker i Strängnäs och Stockholm innan han blev socialförsäkringsminister 2010. Han pekades ut som tänkbar ny partiledare hösten 2014, men ville inte, och blev i stället partiets finansministerkandidat.

Det är ingen tvekan om att många av rebellerna i Stockholm hoppas att Ulf Kristersson går att övertala den här gången. Han får mycket beröm för sina debattinsatser, och moderata liberaler hoppas att han drar en skarp gräns mot Sverigedemokraterna. Men vill han? Och kan han?

Moderaterna har tappat trovärdighet i den ekonomiska politiken sedan alliansregeringens år, och det ansvaret vilar tungt på Ulf Kristersson. Han är bra på att prata, men mindre bra på att få saker gjorda, lyder ett omdöme inifrån partiet.

Foto: Vilhelm Stokstad/TT

Elisabeth Svantesson, 49 – omtyckt i landet

Den som lyssnar på klagosången från moderata kommunalråd kan ibland få intrycket att moderatledningen har gjort allting fel hela tiden sedan januari 2015. Men faktum är att arbetsmarknadspolitikern Svantesson har fått mycket beröm för den snabba omläggningen av migrations- och integrationspolitiken. Ute i landet är hon omtalad som en handlingskraftig och tydlig politiker. Många uppskattar att hon bottnar i nationalekonomi och att hon på nymoderat manér konsulterar forskningen.

Men Elisabeth Svantessons bakgrund ligger henne i fatet. Hon gick med i Moderaterna som vuxen och har inget gammalt kompisgäng från Muf som backar upp. I mäktiga Stockholm betraktas hon fortfarande som en utböling. När hon utsågs till arbetsmarknadsminister 2013 handlade mediernas frågor nästan uteslutande om hennes bakgrund i ett par kontroversiella rörelser. Hon har varit engagerad i samfundet Livets ord och jobbat som informationssekreterare för antiabortorganisationen Ja till livet.

I en intervju med DN för ett år sedan gjorde hon klart att hon har övergivit många kategoriska och svartvita åsikter om homosexuella och aborter: ”Jag ser ju väldigt annorlunda på världen i dag mot vad jag gjorde då.”

Foto: Magnus Hallgren

Mikael Odenberg, 63 – kritikern

Senioren som valt att vara ständig recensent av Moderaterna på DN Debatt. Populär i flera moderatläger. Nymoderater uppskattar att han var med och lade om den ekonomiska politiken under sina år som gruppledare i riksdagen. Gammelmoderater gillar att han avgick som försvarsminister efter bara ett år, i protest mot partiledningens sparplaner. Motståndarna till decemberöverenskommelsen värdesätter hans tydliga kritik mot uppgörelsen. Och den liberala falangen uppskattar att han stänger dörren till Sverigedemokraterna. Men när han gick ut i somras och dömde ut avgångskraven på försvarsminister Peter Hultqvist (S) tappade många partivänner tålamodet. Han tror själv inte att partiet behöver en ”påläggskalv i 63-årsåldern”.

Läs också: Tunga krav på Kinberg Batras avgång

Foto: Roger Turesson

Johan Forssell, 37 – framtidsmannen

Om det finns en konservativ falang i Moderaterna så måste Johan Forssell beskrivas som en av ledargestalterna. Han är tydlig med att han vill skärpa migrationspolitiken ytterligare.

Den politiska karriären tog tidigt fart. 2004 valdes Forssell till Muf-ordförande, och 2006 fick han det prestigefyllda jobbet som stabschef i statsrådsberedningen. Efter något år fick han byta jobb till planeringschef hos Moderaterna. Sedan 2010 är han riksdagsledamot i Stockholm. Han har toppat många snyggastlistor i politiken, men är ändå ett okänt ansikte för väljarna. Ett framtidsnamn, om partiet väljer en övergångslösning före valet. Alla uppskattar dock inte de hårda tongångarna om asylfrågorna.if(DN&&DN.Ads){DN.Ads.initAd('e7808e8b-art2');}

Foto: Eva Tedesjö

Hanif Bali, 30 – regerar sociala medier

”Helt klart vettigaste kandidaten”, ”självklar”, ”skulle bli en jäkla bra partiledare”. Så kan det låta i en Twittertråd om tänkbara moderatledare. Det spelar ingen roll vem som styr partiet: I sociala medier är det Hanif Bali som regerar. Hans sarkastiska formuleringar väcker ofta anstöt, som häromdagen när han tyckte att demonstranterna på Medborgarplatsen skulle ”strejka ihjäl sig”. För många moderater är han otänkbar.

Men den som avfärdar Hanif Bali som slugger på nätet underskattar hans förmåga. Hans erfarenheter som ensamkommande flyktingbarn med uppväxt i fosterfamiljer har spelat roll när Moderaterna lagt om sin invandringspolitik.

Foto: Anna-Karin Nilsson/TT

Carl Bildt, 68 – en evig dröm

Om han för ett ögonblick skulle överväga en återkomst till svensk politik så är det ögonblicket nu. Jobbet kan han ju. Carl Bildt ledde Moderaterna 1986–1999 och var statsminister 1991–1994. Utrikesminister 2006–2014. I svensk utrikespolitik är han en gigant, men hans inrikespolitiska meriter är möjligen inte lika imponerande. Statsministertiden präglades av den ekonomiska krisen. Med betydande skicklighet har han glidit undan från granskning för sitt engagemang i djupt kontroversiella Lundin Oil och Gazprom. Ingen kan som Carl Bildt domptera journalister. Det är klart att det är ljuva minnen för moderater som plågas av Anna Kinberg Batras framträdanden.
