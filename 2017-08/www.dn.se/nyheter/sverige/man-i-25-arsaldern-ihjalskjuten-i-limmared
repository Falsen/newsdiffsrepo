Uppdaterad 2017-08-20

Publicerad 2017-08-19


Man i 25-årsåldern skjuten till döds i Limmared
Kalle Holmberg

– Vi kan säga att det är en man i 25-årsåldern som blivit skjuten och avlidit på sjukhus av sina skador, säger Ann-Christin Löfstrand, vakthavande befäl vid polisen i region Väst, till DN.

Larmet om skottlossningen kom in till polisen klockan 19.08 på lördagen. Polisen är förtegen om var händelsen ägt rum och omständigheterna kring den. Insatsstyrkan skickades till platsen.

– Vi tar hjälp av insatsstyrkan. När vi gör bedömningen att vi behöver fler resurser tar vi in dem. De är bättre rustade. Vi har förstärkt så vi klarar av det, och vi har varit både vid sjukhuset och det vi misstänker är själva brottsplatsen, säger Ann-Christin Löfstrand, som inte vill gå in på hur många enheter som arbetar med fallet.

Har ni någon misstänkt?

– Ingen misstänkt i nuläget, säger hon.

Polisen genomförde genomförde en brottsplatsundersökning på platsen under kvällen. Brottsrubriceringen är misstänkt mord.

– Brottet har skett i en bostad. I nuläget lämnar vi inte ut mer information efter samråd med förundersökningsledarna i Älvsborg, säger Joakim Hansson, vakthavande befäl på polisen i Västra Götaland.

DN:s reporter Marcus Ålsnäs var vid 21.30-tiden på plats vid den fastighet i Limmared som polisen spärrat av.

– Det är ett två våningar högt flerfamiljshus i gult tegel som ligger i utkanten av Limmared, en bit från själva centrum. Det är ett vanligt bostadsområde med lägenheter och radhus blandat, säger han.

– Jag ser tre polisbilar här, en är parkerad framför entrén och sen ser jag två polisbilar bakom huset. Man har spärrat av en del av husets baksida, säger Marcus Ålsnäs.

Grannar som DN talat med – och som vill vara anonyma – uppger att de vid 19-tiden hörde rop och skrik från mannens lägenhet. De hörde inga skott men blev förundrade över att allt gapande plötsligt upphörde. Strax därefter utbröt panik vid huset. Den skjutne ska ha körts till sjukhus i en personbil.

Grannarna säger sig inte känna mannen eller veta något om honom. Han har dock observerats i området.
