Uppdaterad 22:36

Publicerad 20:25


Man i 25-årsåldern ihjälskjuten i Limmared



Carl-Johan Kullving


carl-johan.kullving@dn.se


Följ skribent




















– Vi kan säga att det är en man i 25-årsåldern som blivit skjuten och avlidit på sjukhus av sina skador, säger Ann-Christin Löfstrand, vakthavande befäl vid polisen i region Väst, till DN.

Larmet om skottlossningen kom in till polisen klockan 19:08 på lördagskvällen. Polisen är förtegen om var händelsen ägt rum och omständigheterna kring den. Insatsstyrkan har satts in.

– Vi tar hjälp av insatsstyrkan. När vi gör bedömningen att vi behöver fler resurser tar vi in dem. De är bättre rustade. Vi har förstärkt så vi klarar av det, och vi har varit både vid sjukhuset och det vi misstänker är själva brottsplatsen, säger Ann-Christin Löfstrand och vill inte berätta hur många enheter som arbetar med fallet.

Har ni någon misstänkt?

– Ingen misstänkt i nuläget, säger hon.

Polisen genomför nu en brottsplatsundersökning och jagar en eller flera misstänkta gärningsmän. Brottsrubriceringen är misstänkt mord.

– Brottet har skett i en bostad. I nuläget lämnar vi inte ut mer information efter samråd med förundersökningsledarna i Älvsborg, säger Joakim Hansson, vakthavande befäl på polisen i Västra götaland.

DN:s reporter Marcus Ålsnäs var på plats i Limmared vid 21:30-tiden på lördagskvällen och var vid den fastighet som polisen avspärrat av.

– Det är ett flerfamiljshus på två våningar i gult tegel som ligger i utkanten av Limmared, en bit från själva centrum. Det är ett vanligt bostadsområde med lägenheter och radhus blandat, säger han.

– Jag ser tre polisbilar här, en är parkerad framför entrén och sen ser jag två polisbilar bakom huset. Man har spärrat av en del av baksidan på huset, säger Marcus Ålsnäs.

Grannar som DN talar med – och som vill vara anonyma – säger att de vid sjutiden på lördagskvällen hörde rop och skrik från lägenheten där mannen bodde. De hörde inga skott men blev förundrade över att allt gapande plötsligt upphörde. Strax därefter utbröt panik på vid fastigheten. Den skjutne ska ha körts till sjukhus i en personbil.

Grannarna säger sig inte känna mannen eller veta något om honom men har sett honom i området.
