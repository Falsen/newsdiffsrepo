DN fortsätter att satsa på kvalitet – anställer flera nya medarbetare
Caspar Opitz

I slutet av juli nådde DN en milstolpe då antalet digitala prenumeranter passerade 100.000. Sedan dess har tillväxten fortsatt och framgångarna gör att ännu mer resurser kan satsas på innehållet.

– Vårt mål är att ha journalistik av högsta klass. Granskningen av Transportstyrelsen och våra utrikeskorrespondenters jobb från Kabul och USA i sommar är färska exempel på det. God journalistik kostar och vi måste fortsätta att bygga vår framtid på ett unikt kvalitetsinnehåll, säger DN:s chefredaktör Peter Wolodarski.

Sedan början av sommaren har DN anställt 11 journalister och sedan årsskiftet totalt 18.

Den första september börjar till exempel Lisa Röstlund, Karin Östman och Jenny Alvén på DN. De båda förstnämnda har tidigare arbetat på Aftonbladet; Lisa Röstlund som profilerad granskande reporter och Karin Östman i olika centrala redaktörsroller. Jenny Alvén kommer från Svenska Dagbladet där hon utmärkt sig som en av landets skickligaste på rörlig, digital grafik.

Under året har DN även byggt upp ett nätverk av 15 journalister över hela Sverige – det så kallade Riksnätverket – som gör att tidningen snabbt kan ha medarbetare på plats när det händer saker i riket.

– Vi hoppas kunna presentera fler satsningar framöver, inte minst när det gäller att ha den mest angelägna bevakningen av det valår vi är på väg in i, säger Peter Wolodarski.

DN:s ekonomiska resultat står sig starkt i en annars turbulent mediebransch, 2017 är hittills bättre än 2016, vilket möjliggjort nyanställningar. Vd Anders Eriksson anser att ett förstklassigt innehåll och god ekonomi går hand i hand.

– På många håll är det krisartat i branschen och för att säkra framtiden väljer vi att investera en stor del av våra intäkter på kärnverksamheten: att stärka och utveckla journalistiken, såväl i papper som digitalt, säger Anders Eriksson.
