Publicerad 06:35


Kraftigt regn drar över Sverige



TT


Följ skribent




SMHI:s mätstation på Hanö har fått 38 millimeter regn sedan klockan åtta på fredagskvällen och fram till sextiden på lördagsmorgonen. I Växjö har det regnat 33 millimeter och på mätstationen i Torup i Hylte kommun har det kommit 25 millimeter.

– Det är ganska mycket för ett sådant här sammanhängande regn, säger SMHI:s meteorolog Kristian Silver.

Borås Tidning skriver att Trafikverket varnar för stora vattenmängder på riksväg 40 genom Borås.

– Bilarna lyfte nästan hur sakta de än körde. Så man får ta det försiktigt, säger Ulf Andersson, inre befäl vid Boråspolisen, till tidningen.

I Växjö har flera vägar svämmat över, skriver Smålands-Posten. Där har dessutom över hundra hushåll varit utan ström efter att en nätstation blivit översvämmad.

Regnet drar sig nu norrut under lördagen.

– Under morgonen och förmiddagen ser det ut som att det allra kraftigaste regnet går ut över Östersjön, men det kan komma en hel del när området rör sig uppåt över Svealand och Norrland, säger Kristian Silver.

SMHI har gått ut med en klass 1-varning för stora regnmängder i Jämtland från eftermiddagen. Varningen innebär att det finns risk för stora vattensamlingar och översvämningar i källare.
