Uppdaterad 13:07

Publicerad 06:35


Kraftigt regn drar över Sverige



TT


Följ skribent




Lågtrycket som under natten gett stora mängder regn i södra Sverige drar sig norrut och väntas ge kraftigt regn och stora regnmängder i framförallt Jämtland från eftermiddagen fram till söndag morgon. Lokalt kan det också bli åska där regnet drar fram.

SMHI utfärdar därför en klass 1-varning för Jämtlands län, den innebär att det finns risk för stora vattensamlingar och översvämningar i källare.

I Bottenhavet, norra kvarken och Bottenviken väntas kulingvindar, och även här utfärdar SMHI nu en klass 1-varning.Under fredagskvällen och under natten till lördagen har det regnat rejält i södra Sverige. SMHI:s mätstation på Hanö i Blekinge fick 38 millimeter regn sedan klockan åtta på fredagskvällen och fram till sextiden på lördagsmorgonen. I Växjö har det regnat 33 millimeter och på mätstationen i Torup i Hylte kommun har det kommit 25 millimeter.

– Det är ganska mycket för ett sådant här sammanhängande regn, säger SMHI:s meteorolog Kristian Silver.

Borås Tidning skriver att Trafikverket varnar för stora vattenmängder på riksväg 40 genom Borås.

– Bilarna lyfte nästan hur sakta de än körde. Så man får ta det försiktigt, säger Ulf Andersson, inre befäl vid Boråspolisen, till tidningen.

I Växjö har flera vägar svämmat över, skriver Smålands-Posten. Där har dessutom över hundra hushåll varit utan ström efter att en nätstation blivit översvämmad.
