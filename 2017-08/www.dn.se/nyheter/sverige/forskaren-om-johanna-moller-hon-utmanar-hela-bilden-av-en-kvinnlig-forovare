Forskaren om Johanna Möller: ”Hon utmanar hela bilden av en kvinnlig förövare”
Evelyn Jones

Johanna Möller, som på måndagen dömdes till livstids fängelse för bland annat mord, anstiftan till mord och mordförsök på sin exman och pappa, sticker ut som gärningsman. Inte bara som kvinna, då kvinnor bara står för runt tio procent av det dödliga våldet. Hon är också tämligen unik bland kvinnliga gärningsmän, menar Jenny Yourstone, doktor i psykologi och forskare vid Kriminalvården.

– Hon avviker absolut från den generella bilden av en kvinna som begår den här typen av brott. Inte bara på en punkt, utan hon är ovanlig i flera kategorier, säger Jenny Yourstone. if(DN&&DN.Ads){DN.Ads.initAd('28d68076-art1');}

Generellt sett har kvinnliga gärningsmän en hög psykosocial belastning som kan härledas långt bak i tiden enligt Jenny Yourstone (bilden). De kan ha utsatts för sexuella övergrepp eller psykisk misshandel, eller ha haft psykiskt sjuka föräldrar. Brotten sker ofta i affekt och är sällan planerade.

• Läs mer: Livstid för sommarstugemorden

I fallet med Johanna Möller finns inga av de komponenter som är vanliga bland kvinnliga mördare att hitta. Att morden varit planerade och att det legat ekonomiska motiv bakom är några av de saker som gör henne till en ovanlig kvinnlig förövare. Men det är den sammanlagda bilden av henne som gör henne unik menar Jenny Yourstone.

– Hon avviker eftersom hon har haft medhjälpare, att hon har flera offer och att hennes bakgrund skiljer sig från den generella bilden av en kvinnlig mördare. Hon kommer från socioekonomiskt goda förhållanden och har inte någon tidigare kriminalitet vilket är ovanligt. Hon har till och med arbetat som socialsekreterare vilket avviker ganska rejält, så där utmanar hon hela bilden av en kvinnlig förövare i den här brottskategorin, säger hon.

Det brottsfall som ligger Jenny Yourstone närmast till hands att jämföra fallet med är Knutbyfallet, som förvisso utfördes av en manlig förövare. Där använde sig Helge Fossmo, som senare dömdes till livstids fängelse för anstiftan till mord, av sin barnflicka för att begå mord. I Arbogafallet är det Johanna Möllers expojkvän, Mohammad Rajabi, som dömts till 14 års fängelse för mordet på Möllers far och mordförsök på hennes mamma.

– Att använda sig av personer i sin närhet som är i någon form av beroendeställning till en själv är också unikt, därmed inte sagt att det aldrig tidigare har hänt, säger Jenny Yourstone.

Även kriminologen Leif GW Persson har tidigare dragit paralleller mellan Arbogamorden och Knutbyfallet.

– Arbogafallet är unikt i svensk rättshistoria. Men likheten med Knutbydramat har slagit mig. Det är en äldre som misstänks ha styrt en yngre. Skillnaden är väl att 42-åringen i Arboga misstänks ha tagit mycket mer aktiv del än Helge Fossmo gjorde i Knutby. Hon ska ju bland annat ha kört 19-åringen till brottsplatsen, sade han till DN tidigare i år.

Under rättegången har Johanna Möller vid flera tillfällen försökt lägga skulden för brotten på personer i sin närhet. Hon ska ha försökt manipulera sina barn och har gett ett stort antal olika versioner av vad hon själv gjorde under kvällen då hennes pappa mördades.

– Det är inte det vanligaste att man överhuvudtaget blandar in andra personer. Ofta sker kvinnors mord i affekt, som följd av missbruk eller psykiatriska problem. Att det finns en planering bakom, och att man blandar in andra personer – och till och med sina egna barn – är extremt ovanligt, säger Jenny Yourstone.

Jenny Yourstone menar att en person som Johanna Möller statistiskt sett inte finns.

– Det är en så osannolik historia att den inte ens borde finnas. Att som kvinna ens mörda är ett normbrott, och om man dessutom lägger till alla de detaljer som avviker rejält blir det här helt enkelt svårt att ta in, säger hon.

Under de senaste åren har man sett en ökning av hot- och våldsbrott bland kvinnor. Men Jenny Yourstone menar att det är viktigt att hålla isär våldskategorierna. Att en kvinna utför dödligt våld är fortfarande väldigt ovanligt, det är i stället mindre brott som till exempel misshandel som har ökat.

– Och om en kvinna utför ett grovt våldsbrott sker det oftast i en nära relation, det är en förutsättning för brottet. Partnern är där den största gruppen offer, därefter kommer barn och andra nära anhöriga, som föräldrar, säger hon.
