Regeringen bekräftar: Skatteändringarna stoppas
Ossi Carp

Flygskatt, skatteändringar för fåmansbolag och sänkt brytpunkt för den statliga skatten är de tre förändringar som regeringen velat se och som de borgerliga partierna samt SD hotat med misstroendevotum mot flera ministrar för att stoppa. Med hot om en potentiell regeringskris skriver finansminister Magdalena Andersson, finansmarknadsminister Per Bolund och V:s ekonomisk-politiska talesperson Ulla Andersson på DN Debatt att de planerade skatteändringarna stoppas.

Läs mer: Regeringen stoppar föreslagna skattehöjningar

Förslaget om den sänkta brytpunkten, avsedd att få fler att betala statlig skatt, stoppas helt. Det gäller också skatteändringarna i de så kallade 3:12-reglerna som skulle öka skatteintäkterna från fåmansbolag, bland annat genom att försvåra ”skatteplanering”.

— Vi tycker att detta var väl avvägt att kunna finansiera en sänkt skatt för pensionärer genom att de som har en lite högre inkomst fick vara mer och bidra lite mer. Nu blir det inte på det sättet. Vi tycker naturligtvis att det var bra förslag, men vi tycker det var viktigare att försöka lugna ner läget och därför gör vi på det här sättet, säger finansminister Magdalena Andersson (S).

Flygskatten kommer dock att vara kvar i höstens budgetproposition, något som regeringen motiverar med att ”klimatet är vår tids ödesfråga och kan inte vänta”. Förslaget har dock justerats - summan har sänkts till 60, 250 respektive 400 kronor. De tidigare nivåerna var 80, 280 respektive 430 kronor. Tanken är också att glesbefolkade områden, dit tåg tills vidare inte är ett realistiskt alternativ, kommer att kompenseras. Hur en sådan kompensation ska utformas kommer regeringen att återkomma med, säger Magdalena Andersson.

— Det finns ju delar av Sverige där det finns få alternativ till flyg. Vi har avsatt pengar för kompensation i budgeten och det handlar både om Gotland och Norrland, säger hon.

Regeringspartierna samt Vänsterpartiet beklagar lördagens besked, men beskyller det borgerliga blocket för att inte vilja samarbeta ansvarsfullt i dessa frågor. Alliansen och SD har svarat på förslagen med hot om att fälla ministrar, vilket Magdalena Andersson anser är att skapa en "politisk cirkus".

— Att komma med misstroendevotum till höger och vänster, det är inte så vi traditionellt arbetat i svensk politik och jag tror att det hade varit bättre om vi kunnat ha ett lite lugnare tonläge, säger hon och fortsätter:

— Jag har haft kontakt med flera av de borgerliga partierna för att se om vi kunde komma fram till en lösning som var acceptabel för alla parter, men de har inte velat föra några sådana samtal och det beklagar jag.

Alliansens partier gläds åt beskedet att regeringen drar tillbaka två av tre skatteförslag och säger att misstroendevotum nu inte är aktuellt.

– De har backat och förlorat, säger Jan Björklund till DN.
