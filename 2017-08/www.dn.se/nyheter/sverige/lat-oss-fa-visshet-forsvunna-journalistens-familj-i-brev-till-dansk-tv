”Låt oss få visshet” – försvunna journalistens familj i brev till dansk tv
Evelyn Jones

”Vi, Kim Walls föräldrar och bror, upplever just nu de värsta dagarna i våra liv. Ingen kan föreställa sig vad vi går igenom”, skriver Kim Walls familj i ett brev som danska TV2 har publicerat.



Ubåten UC3 Nautilus på där den står på en industritomt i Nordhamnen i Köpenhamn efter att ha bärgats. Foto: Johan Nilsson/TT

Den svenska journalisten Kim Wall försvann när hon var passagerare på den danske uppfinnaren Peter Madsens ubåt, som sjönk i förra veckan. Peter Madsen misstänks nu för att ha bragt Kim Wall om livet.

I brevet skriver familjen att Kim Walls arbete ofta tagit henne till farliga platser, och att de oroat sig för henne tidigare – men inte inför den här gången.

”Att något skulle ske i Köpenhamn, bara några kilometer från barndomshemmet kunde vi överhuvudtaget inte föreställa oss. Nu ser det ut som att det värsta har skett”, skriver de.

Läs mer: Detta har hänt i ubåtsfallet

Sedan Kim Wall försvann har en stor sökinsats pågått efter henne. Flyg och helikoptrar har sökt i Öresund och Köpenhamnspolisen har sedan försvinnandet fått in över 300 tips från allmänheten. Men på torsdagen meddelade polisen att man inte längre tror att man kommer att hitta Kim Wall vid liv.

– Det är vår klara uppfattning att vi söker efter en död person, sade Jens Møller Jensen, mordutredare vid danska polisen, på torsdagen.

”Det är inget vi önskar mera än att få Kim tillbaka levande, men vi inser att chanserna för det är ytterst små”, skriver familjen i brevet.

Läs mer: Försvunna svenskan – prisbelönt internationell journalist

De vädjar nu om allmänhetens hjälp i att få reda på vad som har hänt deras dotter.

”Vi vill vända oss till alla som på något sätt kan hjälpa oss att få reda på vad som har hänt. Låt oss få visshet om vad som har skett”, skriver de.

Läs mer: Det här är den misstänkte Peter Madsen

På fredagen rapporterar danska TV2 att den danska polisen läst igenom en mejlkonversation mellan Kim Wall och Peter Madsen.

– Vi har en mejlkorrespondens mellan dem där de avtalar att de ska ut och segla med ubåten med avsikt att hon ska skiva ett porträtt av Peter Madsen. Det tyder på att de haft en professionell och yrkesmässig kontakt. Vi vet att de bott relativt nära varandra, men det finns inget som tyder på att de har känt varandra, säger Jens Møller Jensen till TV2.
