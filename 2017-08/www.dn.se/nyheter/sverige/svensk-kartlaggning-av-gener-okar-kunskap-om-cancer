Publicerad 2017-08-17


Svensk kartläggning av gener ökar kunskap om cancer



Amina Manzoor


Följ skribent




















För snart tre år sedan presenterades det hittills största och dyraste svenska forskningsprojektet, Human protein atlas, en kartläggning av alla människans proteiner. Nyligen publicerade projektet en cellatlas, där forskarna beskrivit proteinerna inne i cellerna. Nu har man kartlagt vilka gener som är involverade i 17 vanliga cancerformer.

Läs mer: Svensk jättesatsning gav banbrytande atlas

– Ett stort antal tidigare studier har fokuserat på mutationer i cancerceller, alltså när dna förändras. Vi går ett steg vidare och har tittat på hur våra gener slås på och av i olika cancerformer, säger Mathias Uhlén, professor i mikrobiologi vid Kungliga tekniska högskolan, KTH, och ledare för projektet Human protein atlas.

Cancer är en av de vanligaste dödsorsakerna i världen. Det är stor skillnad i överlevnad beroende på typ av cancer och patient. Forskarna ville därför undersöka hur detta påverkas av våra gener.

Det förvånade forskarna att över hälften av människans 20 000 gener var involverade i hur cancern utvecklades och därmed också patienternas överlevnad. Men det fanns ingen enskild gen som kunde ge svar på hur det skulle gå för patienterna oavsett cancerform.

– Vi såg också att cancrarna kunde skilja sig väldigt mycket från varandra. Det har man vetat förut, men vi har inte sett vidden av det tidigare. Vissa gener gör att en viss patients levercancer kan vara mer lik en annan patients njurcancer. Det betyder att vi måste börja titta på varje cancer och patient för sig, säger Mathias Uhlén.

Behandling av cancer har de senaste åren blivit allt mer skräddarsydd, men forskningsfältet är fortfarande nytt och det finns ett stort behov av bättre kunskap, diagnostik och nya läkemedel.

– Vår canceratlas kan fungera som en kunskapsbas för alla som arbetar med cancerforskning. Men det öppnar också möjligheterna för individualiserad behandling. De metoder vi använt oss av kan användas för att utveckla bättre diagnostik och baserat på vad man hittar skräddarsy behandlingen.

En annan tillämpning är utveckling av nya läkemedel. Till exempel fanns det många gener som var involverade i celltillväxt som gav en sämre prognos för patienten. En del av dem skulle kunna vara ett möjligt mål för riktade läkemedel.

– Men det är väldigt många år bort. Däremot kan både akademiska forskare och läkemedelsföretag omedelbart börja titta på dessa gener, säger Mathias Uhlén.

Forskningsprojektet, som kallas Human pathology atlas, har utgått från data från nästan 8 000 patienter med 17 vanliga cancerformer. Dessutom har man bekräftat resultaten genom data från svenska patienter med lung- eller tjocktarmscancer. Forskarna har nu byggt upp en databas som är öppen för alla.

Nästa steg för Human protein atlas, som startades redan 2003, är att ta fram en blodatlas.

– Det är fantastiskt att få leda ett linnéanskt projekt där vi inte kartlägger blommor och bin, utan människans byggstenar. Särskilt kul är det att ha fått bredda kunskapen inom cancer, där det verkligen behövs bättre verktyg för att utveckla bättre behandlingar för patienterna.
