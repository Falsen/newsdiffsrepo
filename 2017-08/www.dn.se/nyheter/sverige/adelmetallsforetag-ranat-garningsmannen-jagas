Ädelmetallsföretag rånat – gärningsmännen jagas
Viviana Canoilas

Strax före klockan 13 på tisdagen larmades polisen om ett rån på ett företag, som hanterar ädelmetall, i Helsingborg.

– Rånarna som var maskerade körde in i byggnaden med en hjullastare. Det är fortfarande oklart vad de tog, säger Jimmy Modin.

För att försvåra för polisen kastade rånarna ut fotanglar utanför brottsplatsen och även utanför polishuset. Enligt polisen flydde rånarna i en bil.

Enligt vittnesuppgifter till Helsingborgs Dagblad ska rånet ha utförts av tre personer, alla klädda i vita arbetskläder. Två av dem var maskerade med vita masker.

– Vi vill inte gå ut med hur många vi misstänker att de är, men det är flera inblandade. Vi fick precis larm om två bilbränder efter rånet. Vi håller på utreder om det finns ett samband till rånet. Det kan vara så att det är rånarnas flyktbil, säger Jimmy Modin.

I samband med rånet har gärningsmännen kastat ut fotanglar utanför brottsplatsen, men också utanför polishuset i Helsingborg.

– Gärningsmännen är fortfarande på fri fot och vi söker dem med helikopter och andra resurser, säger Jimmy Modin.

Brottsplatsen är avspärrad och polisen ska höra flera vittnen som fanns på brottsplatsen. Inga personer skadades i samband med rånet, enligt polisen.
