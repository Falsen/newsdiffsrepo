Löfven sommartalar: Jag är så less på det förbaskade spelet
Hans Olsson

Efter flera år i Vasaparken i cent­rala Stockholm valde Stefan Löfven i år att hålla sitt sommartal i Eskils­tuna. Statsministerns besök fick en solig inramning, men det finns åtskilliga orosmoln som svävar över Löfvens regering inför den stundande höstterminen.

Den borgerliga oppositionen hotar med misstroendeförklaring mot både försvarsminister Peter Hultqvist för hans hantering av it-skandalen i Transportstyrelsen, och dessutom hotas ytterligare statsråd av misstroende om regeringen väljer att gå vidare med tre utpekade skattehöjningar.if(DN&&DN.Ads){DN.Ads.initAd('61d1cfe3-art1');}

Stefan Löfven är kritisk till att de borgerliga håller fast vid misstroendehotet mot Hultqvist.

– Jag tycker inte att det är seriöst. Det visar på en oerhört låg nivå i borgerligheten, säger han.

Läs mer: Ewa Stenberg: Flera hårda prövningar väntar Löfven

Han vill inte säga om han tror att han måste utse en ny försvarsminister i höst.

– Jag tänker inte spekulera om det. Nu är bollen i deras hörna och jag hanterar den situation som uppstår.

Statsministern är märkbart irriterad över att ytterligare ministrar hotas av misstroendevotum om regeringen lägger fram sina skatteförslag.

– Jag är så less på det här förbaskade politiska spelet. För det är vad det är frågan om nu. Jag menar att det är ett missbruk av ett skarpt verktyg som riksdagen har. Nu måste varje riksdagsledamot sätta sig och fundera om det är så här vi ska ha det framgent. Det kommer att innebära att det blir omöjligt för vilken minoritetsregering som helst, säger Stefan Löfven.

Läs mer: Misstroendet mot Hultqvist kvarstår

Med sig till Eskilstuna hade regeringen också ett förslag om mer pengar till polisen. Regeringen före­slår två miljarder extra till polisen nästa år, 2,3 miljarder året därpå och 2,8 miljarder 2020. Pengarna ska både gå till fler poliser och att färre ska hoppa av polisyrket.

– Det här är mer än vad polismyndigheten själv begärt, säger justitieminister Morgan Johansson (S), som flankerade statsministern under presentationen.

Enligt justitieministern är detta den största satsningen på polisen under 2000-talet.

– Vi gör det här för att stärka polisens möjlighet att utreda brott men signalerar också långsiktighet, ­säger Morgan Johansson.

Pengarna är inte öronmärkta men regeringen skriver att tillskottet ska ge förutsättningar för ökad trygghet och fler uppklarade brott. Pengarna ska också förstärka arbetet mot terrorism och stärka gränspolisen.

Läs mer: Ewa Stenberg: Polisens problem handlar om mer än pengar

– Polisen kan nu anställa och utbilda fler. Men det handlar också om att behålla den personal som finns, säger Morgan Johansson.

Det extra tillskottet kan också leda till högre polislöner eftersom uppdraget innebär att polisen ska skapa fler karriärvägar och möjligheter till specialisering inom yrket. Regeringen är dock noga med att påpeka att man inte lägger sig i lönesättningen.

– Det är parterna som förhandlar om löner, säger statsminister Stefan Löfven.

Han vill inte medge att det extra tillskottet är en uppmaning till polisen att höja lönerna för sina anställda.

– Det är en uppmaning till polisen att förbättra anställningsvillkoren så att det blir mer attraktivt att bli polis. Det kan innehålla många olika delar. Vi ser till exempel karriärvägarna. Det finns poliser som undrar varför de ska behöva gå in och sätta sig på kontoret för att få en högre lön, säger Stefan Löfven.

Läs mer: Var tredje dag lämnar en polis Stockholm

Enligt ett tidigare löfte från Social­demokraterna ska antalet polisanställda öka med 10.000 till 2024. Med det extra tillskottet ökar möjligheten att uppfylla det målet, enligt regeringen.

Polisfacket välkomnar regeringens besked.

– Äntligen ett rejält och absolut nödvändigt tillskott. Vi har länge väntat på att regeringen ska inse allvaret i polisens resursbrist, säger Polisförbundets ordförande Lena Nitz.
