Magdalena Ribbing:   Om någon ställer till oljud kan du alltid fråga om du kan hjälpa till
Magdalena Ribbing

Fråga:

I helgen var jag och ett litet sällskap på en skärgårdskryssning. På morgonen vaknade vi av ett barn som gallskrek ute i korridoren. Det handlade inte om att väggarna var tunna och att man hörde ett barn gråta i rummet bredvid, utan barnet var i korridoren (med eller utan vuxen, det vet vi inte) och verkligen gallskrek.

Vad gör man i sådana situationer? Kan man öppna dörren vänligt och be föräldrarna antingen gå iväg med barnet eller gå in i rummet igen? Alla som hade hytt i den korridoren hörde detta gallskrikande barn.

Svar:

Det man alltid kan göra när det gäller andra som skriker och ställer till oljud, oavsett om det är barn eller vuxna, är att gå dit där skriken finns och säga ”Är det någon som är skadad, det låter förfärligt, kan jag hjälpa till?”

Det får bergsäkert den eller de som skriker, eller som här föräldrarna, att inse att skrikandet hörs och inte är godtagbart. Kanske hade barnet skickats ut i korridoren för att föräldrarna inte stod ut med skrikandet? Eller kanske hade barnet tappat bort sig och letade desperat efter rätt hytt?

Det fanns möjligen en orsak och du som medmänniska hade kunnat gå ut till det skrikande barnet och hjälpa det – så att dess vuxna medföljande gjorde något åt situationen. Om barnet var utan sällskap kunde du ha försökt ta reda på dess hytt, knackat på och sagt samma sak där, ”barnet kanske har skadat sig, det skriker så förtvivlat, det kan vara något farligt.”
