Magdalena Ribbing:   I gästfriheten ingår att gäster har all rätt att tacka nej
Magdalena Ribbing

Ställ dina frågor om etikett till Magdalena Ribbing – mejla till etikett@dn.se

Fråga:

Nyligen bjöd vi på en större fest för att fira en jämn födelsedag. Vi hade i god tid skickat inbjudningar till släkt och vänner och jag såg verkligen fram emot att få fira Dagen tillsammans med människor som är viktiga för mig. Det stora flertalet tackade entusiastiskt ja. Men en kär vän som jag hållit kontakt med sedan ungdomen tackade nej för sig och sin make, med hänvisning till att de inte tyckte det var värt resan (knappt 20 mil) eftersom hon och jag ändå inte skulle hinna prata så mycket med varandra på ett stort kalas.

Jag blev uppriktigt ledsen över min väns sätt att tacka nej, då hon inte visar förståelse för min önskan att fira dagen med nära och kära – och inte heller visar någon som helst uppskattning över inbjudan eller sällskapet. Jag hade föredragit en vit lögn framför denna sårande ärlighet. Vad är god etikett i detta fall?

Svar:

Olika frågor om fester forsar in, kalassäsongen är tydligen i full gång!

Din fråga: du är drabbad av den moderna tanken att festen främst är till för inbjudarens glädje. Så är det inte, som inbjudare ska man visserligen försöka ha roligt och vara glad, men festen ordnas framförallt för gästernas skull. När du är gäst är det du som ska få största gästfrihet. När du är värdperson ska du ge dina gäster. I gästfriheten ingår att gäster som har något slags av förhinder eller helt enkelt inte vill vara med, har all rätt att tacka nej. Det kan vara ett arbete som måste slutföras, eller att man har lovat barnen att då göra en utflykt, eller att man tycker att resan till festen är för tidskrävande. Eller att man inser att vore man med på festen så finge man ändå inte tid att göra det som skulle motivera en 20 mils resa: prata länge med sin gamla goda vän.

Men att den som bjuder till fest själv önskar sig närvaro av en god nära vän är inte detsamma som ett krav att vännen ska vara med på festen. En önskan, ja. En kommendering, nej.

Om du vill umgås med din vän så är en stor fest där du är värdperson fel tillfälle. Din vän insåg detta, och tackade nej med en i ditt tycke brutal ärlighet. Jag som inte har mer information än den du ger kan förstå din väns reaktion: varför åka en lång väg till en fest som ändå inte skulle ge tillfälle att prata med dig? Hon skulle vara med enbart för att du tycker att det vore roligt att hon fanns med som en av blommorna i din jättebukett av vänner.

Med detta sagt: din vän kunde ha förklarat sig smidigare, mer förstående och artigt. Men hon kanske är just så här resolut och det vet du i så fall. Kan den där svala ärligheten rentav vara något som kännetecknar henne och gör henne till en bra, riktig vän?

Ställ dina frågor om etikett till Magdalena Ribbing – mejla till etikett@dn.se
