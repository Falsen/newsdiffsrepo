Magdalena Ribbing:   Inte nödvändigt att tala ett språk som personalen förstår
Magdalena Ribbing

Fråga: Jag och min man har olika åsikter om vi inbördes kan tala svenska i en butik eller en restaurang utomlands när expediten eller servitören - som inte kan svenska - är närvarande.

Jag talar alltså här inte om sociala sammanhang. Om en person vid till exempel ett middagsbord inte förstår svenska bör självklart hela sällskapet tala engelska så att denne person inte känner sig utestängd utan kan vara delaktig och bidra till de samtal som förs.

De situationer jag avser är när man på en restaurang eller i en butik ibland behöver konferera med sin partner/sitt sällskap om något som rör beställningen/köpet medan personal väntar på besked. Det kan gälla något personligt om matsedeln som man behöver tala om sinsemellan medan servitören väntar på att ta upp beställningen. Eller det kan gälla en fråga om till exempel betalning som man behöver ställa till sin partner då man står framför kassan och kassapersonal väntar.

Är vi utomlands anser min man att det är oartigt om vi i dessa situationer talar svenska eftersom personalen inte förstår vad vi säger. Jag å min sida känner mig obekväm och tycker det känns oerhört konstlat att prata engelska med min man eftersom vi pratar svenska med varandra och jag dessutom upplever att de frågor vi pratar om är privata. Då vi riktar samtalet eller frågor till personalen i fråga är det helt självklart att vi båda talar engelska.

Vad är artigt och respektfullt?

Svar: Intressant! Säkert har flera varit med om detta slags situation och ställt sig samma fråga. Din man förefaller ha en sällsynt hänsynsfull attityd till andra, inte helt nödvändig som jag ser det. De som besöker en butik eller en krog eller liknande kan i vissa lägen använda sitt eget språk sinsemellan även om försäljare och personal inte förstår detta. Man säger då på det språk som personalen använder, vänligt ungefär ”ursäkta att vi talar vårt språk en minut.” Och så säger man det man vill på sitt språk, men kortfattat och naturligtvis utan något kritiskt ord om den väntande personen varefter man övergår till det språk alla förstår.
