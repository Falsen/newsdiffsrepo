Flera döda efter terrorattacken
Ossi Carp

Strax före klockan 17 på torsdagen körde en vit skåpbil in i människor på den populära boulevarden La Rambla i centrala Barcelona. Åtta timmar senare fick polisen larm om en ytterligare attack i staden Cambrils. Där blev minst sex personer skadade, varav en polis.

På fredagen bekräftades att en kvinna som skadades i Cambrilsdådet avlidit av sina skador. Det innebär att 14 personer hittills är bekräftat döda, men på grund av de många allvarligt skadade finns en stor risk att antalet dödsoffer kan komma att bli fler. Totalt har över 130 personer skadats i samband med attacken varav 15 rapporteras vara allvarligt skadade.

Till en början rapporterades att en sjuårig pojke från Australien var saknad. Hans mamma hade hittats på ett av sjukhusen och var allvarligt skadad. Släktingar till pojken gick ut med en efterlysning på Facebook efter pojken och inlägget fick en stor spridning.

Först flera dagar senare meddelade den spanska polisen att pojken är en av de som dog när skåpbilen plöjde fram på La Ramblas.

En treårig spansk flicka finns bland dödsoffren liksom hennes mamma och hennes morfars bror som hon var på besök hos. Belgiska tvåbarnsmamman Elke Vanbockrijck, 44, är också ett av dödsoffren och hennes hemstad Tongeren meddelar att man erbjuder medmänniskor att visa sin solidaritet i en kondoleansbok i stadshuset.

Även den italienska tvåbarnspappan Bruno Gulotta och Francisco López Rodríguez, en 60-årig man från Granada ska ha avlidit i attacken. Enligt Twitteruppgifter från en nära släkting avled Francisco López Rodríguez strax efter att han blev påkörd. Tvåbarnspappan ska enligt uppgifter från vänner till familjen ha dödats när han strosade ner längs La Rambla med sin femåriga son i handen. Sonen ska ha klarat sig då mamman lyckades rycka undan honom i säkerhet.

Ytterligare en italienare finns bland de dödade och det italienska utrikesdepartementet har gått ut med att det rör sig om Luca Russo, en 25-årig ingenjör som var på semester med sin fästmö. 42-åriga amerikanen Jared Tucker dödades också i Barcelona där han var på bröllopsresa. Ian Moore Wilson har identifierats som den dödade kanadensaren och hans fru sedan 53 år, Valerie Wilson, vårdas för allvarliga skador.

Bland de övriga dödsoffren ska tre vara tyskar och en portugisisk medborgare. På fredagsmorgonen hölls det en presskonferens med Jordi Sánchez, talesman för kriscentret Centre d'Urgencies i Emergencies Socials de Barcelona (CUESB). Flera spanska tv-team och Radio de Cataluña var på plats.

Sedan i går har de tagit hand om 100 anhöriga och personer som behövt psykologiskt stöd efter terrordådet. Men endast 17 personer har spenderat natten här på CUESB. De har omkring 20 personer som arbetar med att besöka sjukhus samt flygplatsen för att erbjuda hjälp till anhöriga som kommer till Barcelona.

I nuläget tror man att alla som skadats i attentatet är turister från minst 34 olika nationaliteter.

Har ni tagit hand om några svenska familjer?

– Det vet jag inte, säger Jordi Sánchez.

UD hade på fredagsförmiddagen inga uppgifter om skadade eller döda svenskar.
