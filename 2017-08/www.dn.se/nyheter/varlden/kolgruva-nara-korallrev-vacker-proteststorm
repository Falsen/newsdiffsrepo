Kolgruva nära korallrev väcker proteststorm
Tina Zenou

Ute på Queenslands slätter i nordöstra Australien är jorden röd, gräset knastertorrt och trädens tunna stammar vajar i vinden. Det är ödsligt mellan byarna och markerna är så vida att boskapen övervakas med helikopter. Under jorden finns det stora rikedomar i form av bly, zink och silver.

Läs mer: Därför är Stora barriärrevet på väg att tappa färgenif(DN&&DN.Ads){DN.Ads.initAd('9ebcf0d8-art1');}

Här finns också det som kallas för det svarta guldet och som har fått lika dåligt rykte som tobak, nämligen kolet. Australien är en av världens största kolproducenter och över hälften av landets koltillgångar kommer från Queensland.

I den enorma Galileebassängen planerar det indiska gruvbolaget Adani att exploatera ett gruvområde som är 40 kilometer långt och 10 kilometer brett. Från sex öppna kolgruvor och fem underjordiska ska kol brytas och skeppas på järnväg till kusten och via båt genom Stora barriärrevet.

Sedan ska det vidare till kolkraftverk i Indien där kolet bränns och omvandlas till elektricitet som enligt företaget kommer att kunna försörja 100 miljoner indiska hushåll.

– Världen kommer att behöva kol i minst 30 till 40 år till. De som vill sluta använda kol kan inte göra det i morgon. Det kommer att ta tid och det är fortfarande miljoner hushåll i Indien, Vietnam och Kambodja som behöver elektricitet. Det är bättre att de köper högkvalitativt kol från Australien än sämre kol någon annanstans ifrån, säger Ron Watson, Adanigruppens talesperson i Australien.

Kol är det fossila bränsle som avger mest koldioxid och kolet från gruvan väntas ge utsläpp som motsvarar 79 miljoner ton koldioxid om året, enligt en rapport från tankesmedjan Australian Institute. Det är mer än Sveriges samlade koldioxidutsläpp, som i fjol uppgick till cirka 63 miljoner ton, enligt SCB. Miljögrupper, marinbiologer och klimatexperter är rasande eftersom de anser att kolet hör hemma i marken.

Klimatförändringar och höjda vattentemperaturer har lett till att Stora barriärrevet börjat blek­na och riskerar att dö. Klimatexperter befarar att den nya gruvan i Queensland blir den slutliga dödsstöten. Foto: Gustav Sjöholm/TT

– Den här gruvan är en symbol över allt det vi inte borde göra 2017. Den kommer att få ödesdigra konsekvenser både lokalt och globalt med förstörd vegetation, hotade djurarter, problem med grundvatten och ökade koldioxidutsläpp. Det är absurt, säger Lesley Hughes, professor i biologi vid Macquarieuniversitetet och ledamot i Australiens klimatråd.

Hon menar att Adanigruppens exploatering av Galileebassängen kan få fler bolag att följa efter.

Rakt utanför kusten från det till tänkta gruvområdet ligger världens största korallrev, Stora barriärrevet. Klimatförändringar och höjda vattentemperaturer har lett till att revet har börjat blekna och riskerar att dö. Ett dött rev äventyrar de 65 000 arbetstillfällen och de cirka 42 miljarder kronor i inkomster som revet genererar årligen.

Klimatexperter befarar att gruvan blir den slutliga dödsstöten. Dels för att koldioxidutsläppen ökar ännu mer, dels för att utbyggnaden av hamnen i Abbot Point, som ligger innanför revet, leder till muddring och dumpning.

Unesco har varnat regeringen i Queensland och avråder från vidare utbyggnad.

– Det verkar finnas ett enormt gap mellan regeringen, som vill ha den här kolgruvan, och de flesta vanliga australier som bryr sig om klimatet och är oroliga för Stora barriärrevet, säger Lesley Hughes.

Adanigruppen slår ifrån sig kritiken.

– Vi har inte hunnit sätta spaden i marken och ändå pekas vi ut som ansvariga för barriärrevets död. Det har skeppats kol genom revet i över 30 år. Vår produktion innebär ytterligare två fraktfartyg i veckan, det är allt, säger Ron Watson.

Gautam Adani äger gruvbolaget som vill bryta kol i australiska Queensland. Bolaget slår ifrån sig kritiken mot verksamheten och uppger att man följer gällande miljölagstiftning. Foto: Imago

Han menar att företaget följer den gällande miljölagstiftningen och har skrivit under på 200 klimatåtgärder. Till exempel har man lovat att bygga vattendammar och köpa mark för att kompensera för den som förstörs och för att undvika att unika djurarter i området ska försvinna.

– Kolindustrin är en av de mest reglerade sektorerna i Australien och vi är det mest reglerade projektet i historien, säger han.

Men hur går det med koldioxidutsläppen? Australien har skrivit på klimatavtalet i Paris och har samma krav på sig som alla andra länder att minska sina utsläpp. Men eftersom kolet inte ska brännas i Australien skjuts problemet över på Indien.

– Rent formellt blir det Indiens problem när det gäller att hålla klimatavtalet. Men klimatförändringarna och utsläppen är ett globalt problem som drabbar oss alla, det kan Australiens politiker inte strunta i, säger klimatforskaren Lesley Hughes.

Adrian Burragubba är talesperson för ursprungsfolken wangan och jagalingou.if(DN&&DN.Ads){DN.Ads.initAd('9ebcf0d8-art2');}

– Våra förfäder har levt här i 60 000 år. Engelsmännen kom hit för 200 år sedan, tog allt och delade upp det mellan sig. Men vi är fortfarande knutna till jorden genom våra seder och traditioner. Vi har rätt att bestämma över den och vi säger nej till gruvan, säger Adrian Burragubba.

Tillsammans med Murrawah Johnson, som är student vid Brisbanes universitet, driver han en envis kamp mot staten och gruvjätten.

De har upprepade gånger överklagat beslut i olika rättsinstanser, träffat FN:s särskilda rapportör för ursprungsfolkens rättigheter och rest till New York för att övertyga tolv av världens storbanker att inte finansiera projektet.

– Vi fick mannen på Goldman Sachs att börja gråta. Jag tror att vi påminde honom om vad som är viktigt, säger Murrawah Johnson.

Murrawah Johnson och Adrian Burragubba, talespersoner för wangan- och jagalingoufolken, har förmått ett flertal storbanker att inte låna ut pengar till den nya och omstridda gruvan i australiska Queensland. “Vi har vårt folks mandat att försvara marken som är vår. Landet är uråldrigt, vi måste bevara det till framtida generationer”, säger de. Foto: Tina Zenou

Deras Wall Street-turné gav resultat även på hemmaplan. Ingen av Australiens fyra storbanker är beredd att låna ut pengar till Adani.

För att få markavtal och gruvlicenser i området behövde Adani ursprungsbefolkningens godkännande. Länge såg det ut som om wangan- och jagalingoufolken skulle lyckas bromsa gruvverksamheten, men den godkändes till slut såväl av domstol som av regeringen i Queensland. Adrian Burragubba och Murrawah Johnson hävdade att beslutet om gruvlicenser fattades på tveksamma grunder. De överklagade men förlorade på nytt.

Australiens regering och delstatsregeringen i Queensland har inte bara godkänt gruvlicenserna. Adani har dessutom fått löften om frikostig tillgång till grundvatten, trots att Queensland har lidit av utebliven regnperiod fem år i rad.

Gruvan beräknas kräva 26 miljoner liter vatten per dag när den når maxkapacitet.

Regeringen i Queensland låter bolaget skjuta skatteinbetalningar för gruvtillstånden på framtiden. Detaljerna kring denna skatteuppgörelse är ännu så länge hemliga. Den sittande högerkoalitionen pekar på regionens behov av jobb och infrastruktur.

– Det kommer att skapas tiotusentals jobb och stora intäkter för staten. Det är helt enkelt en enorm ekonomisk fördel med ett stort projekt som detta, sa premiärminister Malcolm Turnbull när han försvarade gruvprojektet under en resa till Indien i våras.

En rejäl stötesten har varit om staten ska låna ut motsvarande sju miljarder kronor till bygget av järnvägen från gruvan till kusten.

Kritiker anser att statliga pengar inte ska användas till att stötta privata bolag. Att Adani dessutom utreds för bedrägeri i Indien för att ha skickat miljonbelopp till bolag i skatteparadiset Caymanöarna förbättrar inte bolagets trovärdighet i kritikernas ögon.

Företagets talesperson Ron Watson slår ifrån sig kritiken.

– Hur ägaren, Gautam Adani, har strukturerat bolaget är en privatsak som rör hans familj. Det påverkar inte projektet, säger han.

Gruvbolaget Adani väntar slutligt besked om finansieringen av järnvägen inom några månader och har redan påbörjat förarbetet med sondering av marken, planering och beställning av infrastruktur. Man hoppas kunna sätta spaden i jorden innan året är slut.

Den rättsliga processen med wangan- och jagalingoufolken fortsätter dock minst under första halvåret 2018. Motståndarna till projektet är beredda att ta frågan hela vägen till Högsta domstolen. I så fall kan processen ta flera år.
