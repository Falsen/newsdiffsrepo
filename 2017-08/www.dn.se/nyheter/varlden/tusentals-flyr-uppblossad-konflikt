Tusentals flyr uppblossad konflikt
Erik Ohlsson

Konflikten i regionen har pågått i snart ett år och den fick ny näring under den gångna helgen, då medlemmar ur gerillarörelsen Arakan Rohingyas räddningsarmé (Arsa) genomförde massiva samordnade attacker mot polisposteringar och garnisoner i delstaten.

Över hundra människor dödades i gerillans räder, enligt Burmas militärmyndigheter som citeras av nyhetsbyrån AP.

Ögonvittnen berättar för nyhetsbyrån AFP om hur byar bränts ned av den burmesiska militären i hämndattacker. Omkring 3 000 civila har på bara några dagar flytt in i Bangladesh. Ytterligare cirka 6 000 väntar vid gränsen, men motas bort av bangladeshiska styrkor.

De flyende tillhör det muslimska minoritetsfolket rohingya, som i det huvudsakligen buddistiska Burma betraktas som illegala immigranter från Bangladesh och/eller islamistiska terrorister. Det finns redan cirka 400 000 rohingyaflyktingar i Bangladesh, varav många lever i tältläger i djungeln under eländiga förhållanden. Närmare 90 000 har flytt Burma under det senaste året.

Övergreppen mot rohingyafolket har snabbt solkat ned Burmas ledare Aung San Suu Kyis tidigare så goda internationella rykte.

Aung San Suu Kyi, som fick Nobels fredspris 1991 för sin fredliga kamp mot den burmesiska militärdiktaturen, besökte Sverige tidigare i somras.

Då gav hon vaga och undflyende svar om den brutala behandlingen av rohingya i västra Burma, som av FN:s flyktingorgan UNHCR kallats ”medveten etnisk rensning”.

Det fanns på tisdagen inga tecken på att den våldsamma och kaotiska situationen i Rakhine skulle lugna ned sig. Enligt Sky News har ett hundratal civila dödats av burmesiska säkerhetsstyrkor.
