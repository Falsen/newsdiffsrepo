Omvärlden sätter hårdare press på Nordkorea
Torbjörn Petersson

Men Kina skyllde delvis krisen på Sydkorea och USA som håller en gemensam militärövning.

I byn Samokli i Sydkorea var reaktionerna delade. Invånarna bor så nära sin granne i norr att om de släpper ut katten riskerar den att hamna i Nordkorea.

– Det handlar alltid om Nordkorea, men det händer ingenting. Jag är inte rädd. Jag har bott här i 55 år och det har aldrig hänt något. De vågar inte göra något för då vet de att de följer oss i döden, säger Park, en man som driver ett kafé i byn.

– Jo, en gång kom det två nordkoreaner simmande över floden, det måste ha varit på 80-talet, påpekar han.

Sedan lägger han till:

– Om det kommer fler nordkoreaner hit är vi redo att slåss.

Byn Samokli är en sömnig avkrok av det moderna och pulserande Sydkorea. Här bor några hundra av landets 50 miljoner invånare. De odlar meloner, sesamblad och chili. Några håller bin.

Fru Lee är just i färd med att skörda sesamblad och erkänner att hon blev nervös när hon av grannar hörde om den senaste robotuppskjutningen.

– Jag blev rädd, för om de kommer hit över gränsen kan vi inte göra något, säger hon.

86-åriga Fru Oh, som bor i ett hus nedför backen och upplevde Koreakriget 1950–1953, är däremot lugnet själv.

– Det blir inget nytt krig innan jag dör, men ibland tänker jag på ungdomen som bor här, säger hon

Två gånger tidigare har Nordkorea skjutit upp föremål som flugit i banor över Japan, men båda gångerna, 1998 och 2009, tros de ha rört sig om vädersatelliter och inte om vapen. På tisdagen handlade det av allt att döma om en medeldistansrobot med kapacitet att bära en stridsspets.

Den japanske premiärministern Shinzo Abe kallade händelsen ett tidigare ”oöverträffat hot” mot landet. Den sydkoreanske presidenten Moon Jae In beordrade att en ”förkrossande” kraft ska sättas in som svar.

Från det amerikanska försvarshögkvarteret kom ett uttalande att robotuppskjutningen inte hade hotat USA – ett nyktert konstaterande. USA har aldrig varit utsatt för det största hotet från Nordkorea, även om det kan ha låtit så de senaste veckorna när spänningen trappats upp mellan Washington och Pyongyang. Både president Donald Trump och Kim Jong Un, den nordkoreanske envåldshärskaren, har då hotat starta krig.

Men även om Kim sagt att han gjort landet redo att avfyra missiler mot Guam där USA har en militärbas, så är det framför allt Japan och Sydkorea som ligger inom räckhåll.

Den senaste uppskjutningen visar att Nordkorea lätt når alla platser i båda länderna. Att testet gjordes just nu har troligen flera orsaker. En kan ha varit som en protest mot de militärövningar som USA och Sydkorea håller tillsammans i närheten, både på land, till sjöss, i luften och genom datorsimuleringar. Nordkorea säger sig se på den årliga övningen som en förberedelse för en amerikansk invasion.

En annan anledning kan vara att Kim Jong Un vill visa både internationellt och på hemmaplan att han inte viker för omvärldens krav att upphöra med provskjutningarna. Detta trots att de är förbjudna av FN. Men testet är också just ett test, som Nordkorea anser sig behöva för att kunna fortsätta utveckla sina vapen. Den här gången handlade det sannolikt om en medeldistansrobot.

Ytterst syftar utvecklingen av kärnvapen och missiler till att ge den nordkoreanska ledningen ett avskräckningsvapen som förhindrar en invasion av USA, så att familjen Kim kan stanna vid makten.
