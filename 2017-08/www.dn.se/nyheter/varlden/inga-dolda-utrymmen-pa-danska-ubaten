Inga dolda utrymmen på danska ubåten
Peter Letmark

Det var på tisdagen som polisen tog hjälp av den danska tullen och mobila skanners för att se om det kunde finnas några hemliga rum ombord som man tidigare inte har hittat.

– Men det fanns inget av intresse. Man kunde se att det fanns vissa dolda utrymmen. Men i dem fanns det inget som var av intresse för polisen, säger Henrik Möller Jakobsen, vice polisinspektör vid Köpenhamnspolisen, till DN.

Förhoppningen var att hitta ledtrådar som skulle kunna förklara vad som kan ha hänt den svenska journalisten Kim Wall.

Den danske uppfinnaren Peter Madsen är häktad av Köpenhamns tingsrätt och misstänkt för mord, alternativt dråp, under särskilt svåra omständigheter. Polisen tror att det har inträffat ett våldsbrott ombord på ubåten.

Peter Madsen nekar till anklagelserna om att han har dödat Kim Wall. I stället säger han att det har skett en olycka ombord och att han sedan har "begravt henne till havs".

Eftersökningarna av hennes kropp, eller delar av den, fortsätter på onsdagen i Kögebukten, enligt danska TV2. Polisen har bland annat tagit hjälp av svenska likhundar som har specialtränats för att söka i vatten.

Sådana hundar ska ha hjälpt till med sökandet under tisdagen då man inte fann något av intresse för utredningen. Enligt Hans Rosenberg, presstalesperson på Svenska Kennelklubben, finns det ett fåtal likhundar i Sverige.

De är användbara även vid letandet efter en kropp eller kroppsdel som ligger undre vatten, menar han.

– Hundar kan känna igen en doft från föremål som ligger på botten. Hur långt under ytan kan jag inte svara på. Men det är inte konstigare än att en narkotikahund känner om det finns narkotika finns i en bensintank. Den har en väldigt stark näsa som man kan utnyttja på många olika sätt.

Det handlar bara om att träna den med hjälp av positiv belöning. Hunden lär sig att känna igen en doft och att sedan markera på ett särskilt sätt när den har hittat den.

Sökandet är beroende på hur vädret och hur förhållandet är i vattnet i Öresund, enligt den danska polisen.

Läs mer: Madsens ubåt undersöks på nytt
