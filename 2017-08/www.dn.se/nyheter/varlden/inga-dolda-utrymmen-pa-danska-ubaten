Inga dolda utrymmen på danska ubåten
Peter Letmark

Det var på tisdagen som polisen tog hjälp av mobila lastbilsskanners som bland annat används av tullen, för att se om det kunde finnas några hemliga rum.

– Det fanns hålrum, där vi förväntade oss att hitta hålrum - men där fanns inget av intresse, säger förundersökningsledaren Jens Möller till TV2.

Förhoppningen var att hitta ledtrådar som skulle kunna förklara vad som kan ha hänt den svenska journalisten Kim Wall. Peter Madsen är häktad av Köpenhamns tingsrätt misstänkt för mord.

Men han nekar till anklagelserna om att han har dödat Kim Wall. I stället säger han att det har skett en olycka ombord på ubåten och att han sedan har "begravt henne till havs".

Eftersökningarna av hennes kropp, eller delar av den, fortsätter på onsdagen i Kögebukten. Den danska polisen har bland annat tagit hjälp av svenska likhundar som har specialtränats för att söka i vatten.

Sådana hundar hjälpte till med sökandet under tisdagen då man inte fann något av intresse. Sökandet fortsätter, men är beroende på hur vädret och hur förhållandet är i vattnet i Öresund, enligt Jens Möller.

Läs mer: Madsens ubåt undersöks på nytt
