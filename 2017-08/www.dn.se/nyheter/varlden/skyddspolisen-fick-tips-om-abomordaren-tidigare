Uppdaterad 11:43

Publicerad 11:24


Skyddspolisen fick tips om Åbomördaren tidigare
Philip Teir

Polisen i Åbo fick i början av året ett tips om att den misstänkte 18-åringen blivit radikaliserad, och tipset skickades vidare till Skyddspolisen i Finland. Men mannen var ändå inte föremål för någon särskild utredning hos Skyddspolisen, eftersom han inte ansågs vara ett konkret hot.

18-åringen har heller inte ingått i Skyddspolisens register på runt 350 potentiella terrorister.

– Vi försöker granska alla tips men genomgången förutsätter en kraftig prioritering. I första hand kommer det tips som handlar om ett konkret hot, skriver Skyddspolisen i ett pressmeddelande.

Häktningsförhandlingarna kommer att hållas vid Egentliga Finlands tingsrätt i Åbo på tisdag.

Ännu på söndagen var det oklart om de fyra marockanska män som förhörts i samband med dådet är misstänkta för brott, men nu skriver polisen i ett pressmeddelande att alla som gripits kommer att begäras häktade.

Den huvudmisstänkte begärs häktad för två mord i terrorsyfte, och ytterligare åtta mordförsök i terrorsyfte. De övriga misstänks för delaktighet i mord och försök till mord i terrorsyfte. Alla de misstänkta är marockanska medborgare.

Den huvudmisstänkte kommer att finnas med på videolänk, eftersom han fortfarande vårdas på sjukhus.

Enligt en källa som Yle pratat med var 18-åringen en ensamvarg.

– Mina marockanska bekanta har berättat att han alltid ville vara ensam, att hans ögon bara var mörker. Om han hade träffat någon snäll människa som hade hjälpt honom till rätta här i Finland kanske det hade varit annorlunda. Men jag har hört av bekanta att han bara hängde på en bar i Perno och spelade biljard, säger Åbobon Mustafa Rafik till Yle.
