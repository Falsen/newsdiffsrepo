Misstänkt terrorist erkänner att de planerade ytterligare attentat
Sandra Pandevski

På tisdagsmorgonen mötte de fyra misstänkta terroristerna Driss Oukabir, Mohammed Aallaa, Salh el Karib och Mohamed Houli Chemal domaren Fernando Andreu, som leder utredningen, i en domstol i Madrid. Enligt en talesperson för domstolen står det nu klart att terrorcellen ville slå till mot flera monument i Barcelona. Den utpekade imamen som beskrivs ha varit inblandad i terrordåden planerade också att offra sig själv vid tillfället, uppger nyhetsbyrån AP.

Den första personen att förhöras var Mohamed Houli Chemal. Han greps efter att han skadats i explosionen i huset i Alcanar. Den 22-åriga mannen misstänkt vara inblandad i båda terrordåden i Spanien i förra veckan. Juridiska källor meddelar att han under förhören ska ha sagt att de hade planerat en stor bombning men ej angivit platsen, skriver El Páis.

På måndagseftermiddagen meddelade katalanska polisen att de skjutit ihjäl den 22-åriga mannen Younes Abouyaaqoub som misstänks ha kört in skåpbilen på La Rambla. Han var sista gärningsmannen som var på fri fot efter dåden i Barcelona och Cambrils.

Läs mer: Detta vet vi om Younes Abouyaaqoub

De andra personerna som misstänkts ha varit med i planerandet eller genomförandet av terrordåden har dödats av polis eller i explosionen i misstänkta bombfabriken i huset i Alcanar.

Över hundra personer skadades och sammanlagt 15 dödades i de två attentaten.

Läs mer: De är spanska terrorattentatets offer
