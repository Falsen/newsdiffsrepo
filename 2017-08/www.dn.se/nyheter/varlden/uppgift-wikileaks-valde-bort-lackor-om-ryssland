Uppgift: Wikileaks valde bort läckor om Ryssland
Adam Svensson

Under sommaren 2016, mitt under USA:s presidentvalskampanj, fick Wikileaks dokument med information som var potentiellt skadlig för Kreml. Men Wikileaks tackade nej till dokumenten – som omfattade minst 68 gigabyte data – och som innehöll bland annat information om Rysslands inblandning både militärt och genom underrättelsetjänsten, rapporterar den amerikanska tidskriften Foreign Policy.

Julian Assange, Wikileaks grundare, var den som tackade nej till informationen enligt tidskriften, som hänvisar dels till en källa som var med och erbjöd Wikileaks informationen, dels till en meddelandelogg som tidskriften direkt har fått ta del av.

Wikileaks bemöter Foreign Policys uppgifter genom att hävda att informationen om Ryssland inte uppfyllde organisationens krav för publicering.

”Vad vi kan erinra oss har denna information redan blivit offentlig”, var svaret från Wikileaks när de blev erbjudna informationen.

Till Foreign Policy hänvisar organisationen till att de har tre regler: De refuserar material som inte går att verifiera, som har publicerats på andra ställen, och som troligtvis kommer att bedömas som oviktigt. ”Wikileaks har aldrig sagt nej till material baserat på vilket land det kommer ifrån”, svarar organisationen till tidskriften.

BBC var ett av de mediehus som har publicerat delar av informationen tidigare, bland annat om hur hackare hade en roll i kriget i Ukraina. Men enligt Foreign Policy var materialet detta byggde på mindre än hälften av hela det material som det Julian Assange tackade nej till 2016 – vilket innebär att Wikileaks motivering inte håller.

Och när samma källa som erbjöd de minst 68 gigabyten data till Wikileaks senare även erbjöd annat material om ett amerikanskt säkerhetsföretag refuserade organisationen återigen materialet, rapporterar Foreign Policy – och motiverade det hela med att det inte hade någon relevans för det kommande presidentvalet.

Samtidigt släpptes nästan uteslutande material som var kritiskt till Hillary Clintons presidentvalskampanj (dels uppgifterna som låg till grund för skandalen med Clintons epostserver, dels information som tillhörde Clintons kampanjchef John Podesta), enligt tidskriften.

Kritiker, inklusive Hillary Clinton, har tidigare kritiserat Wikileaks för att genom sina publiceringar ha skadat Clintons valkampanj. Wikileaks publiceringar har därför också setts som Kremlvänliga, vilket också understöds av den rapport som släpptes av USA:s underrättelsetjänster och vars budskap är att Rysslands president Vladimir Putin ska ha gett order om att svartmåla Hillary Clinton för att hjälpa Donald Trump vinna förra höstens presidentval i USA.

Julian Assange vänder sig dock emot kritik som vill göra gällande att Wikileaks skulle gå Rysslands ärenden bara för att organisationen släppte material som troligtvis hade en negativ inverkan på Hillary Clintons valkampanj – vilket enligt USA:s underrättelsetjänster också låg i Kremls intresse. Enligt Julian Assange är anledningen till att det var så lite material som publicerades om Donald Trump en helt annan:

– Problemet med Trumpkampanjen är att det faktiskt är svårt för oss att publicera mer kontroversiellt material än vad som ändå kommer ur Donald Trumps mun varje sekund, sa han till tidskriften vid ett tidigare tillfälle.
