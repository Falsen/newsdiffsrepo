Uppdaterad 2017-08-18

Publicerad 2017-08-17


Vittne i Barcelona: Såg en död man på gatan
Sandra Pandevski



Neus Verdú.

Alla gator i området kring La Rambla är avstängda. Personer står intill och sitter inne i butiker efter att polisen uppmanat alla att inte gå på gatorna.

Läs även: Nathan Shachar: Tiotal stora terrorattacker avstyrda i Spanien på senare år

Utanför en tatueringsstudio stod två vänner och Fernando Alarcon som är pappa till en av flickorna.



Fernando Alarcon (till höger) tillsammans med sin dotter och hennes kompis Noemi Gonzalez (till vänster).

Vännerna berättar för DN:s medarbetare på plats att de kom gåendes mot La Rambla när människor sprang mot dem.

– Det var väldigt kaotiskt. Det var massa turister som skrek och sprang mot oss, säger Noemi Gonzalez från Badalona.

Fernando Alarcon berättar att han var inne på ett köpcenter i närheten när händelsen inträffade och kunde inte ta sig ut i början. När dörrarna öppnades kunde han gå ut och möta sin dotter.

– Jag blev så glad över att se henne, säger pappan Fernando Alarcon.

I området kring La Rambla var det under eftermiddagen och kvällen poliser ute på gatorna för att säkra människor.

– Det är många människors som är döda. En terroristattack har precis hänt, säger en polis till DN:s medarbetare Sandra Pandevski som är på plats.

Vanligtvis är de här gatorna fyllda med människor. DN:s reporter har bott i Barcelona och aldrig tidigare har hon gått på så tomma gator som efter torsdagens terrorattentat. Runt 23.00 kunde polisen ännu inte bekräfta när hela La Rambla skulle öppna igen. Men personer som varit instängda i byggnader längs gatan kunde sent på torsdagskvällen eskorteras bort av polis. På en närliggande bar i området El Gotico sitter en kille som kommer från Philadelphia.

Han är i Barcelona för semester och när han under torsdagseftermiddagen skulle gå hem till sitt hotell förstod han att något hade hänt.

– Jag bor några meter från La Rambla och när jag skulle gå mot mitt hotell såg att människor sprang bort från de gator jag gick mot. En turistinformatör vinkade in mig i en kyrka och sade att jag skulle stanna där, säger James Gilbert.



James Gilbert.

Han fick vatten och möjlighet att låna mobil för att kontakta anhöriga och det var många människor som blev sittande i kyrkan, berättar han.

Två timmar senare hade polis säkrat delar av området och de kunde lämna krykan. Men strax innan midnatt visste han inte när han skulle få möjlighet att gå till sitt hotell som ligger på andra sidan La Rambla. – Jag är upprörd men tänker inte låta det här påverka min vistelse i Barcelona. Det är de vill och jag låter dem inte göra det, säger han.
