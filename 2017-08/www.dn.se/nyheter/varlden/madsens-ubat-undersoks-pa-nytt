Madsens ubåt undersöks på nytt
Ossi Carp

Till sin hjälp har utredarna fått låna en lastbilsscanner från myndigheten Skat, som bland annat ansvarar för fordonsregistrering. I de eventuella hålrummen ska polisen söka efter tekniska bevis som exempelvis misstänkt mordvapen och andra brottsspår.

Läs mer: Detta är Kim Walls misstänkte mördare

Under tisdagen och två dagar framåt söker polisen också i Kögebukten med svenska likhundar specialtränade att spåra människorester under vattenytan. 30-åriga Kim Walls kropp hittades utan vare sig armar, ben eller huvud förra måndagen och måndagens flygsökningar i området efter hennes brandgula blus gav inga resultat.

Läs mer: Kim Wall – en journalistisk röst som tystnat

Kim Wall skulle intervjua Peter Madsen på hans hemmabyggda ubåt som i Danmark förstärkt bilden av ”Raket-Madsen”, en egensinnig uppfinnare och ingenjör. Kring klockan 19 på torsdagen den 10 augusti lämnade de Köpenhamn och när hon inte gick att nå anmäldes hon saknad drygt sju timmar senare.

Efter ytterligare lika lång tid hade ubåten lokaliserats och Madsen plockats upp ur vattnet som han hoppat i efter upptäckten då ubåten plötsligt sjönk. För mötande medier sade han att han släppt av Kim Wall på Refshaleøen i Köpenhamn, men polisen frihetsberövade honom och förundersökningsledningen har sedan dess skärpt brottsmisstankarna från grovt vållande till annans död, till mord eller dråp.
