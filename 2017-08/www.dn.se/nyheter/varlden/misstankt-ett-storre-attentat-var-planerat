Misstänkt: Ett större attentat var planerat
Erik de la Reguera

På tisdagen ställdes de fyra män som misstänks för delaktighet i attentaten i Barcelona och Cambrils inför domstol. Förhandlingarna hölls bakom stängda dörrar och det kan ta månader eller till och med år innan en rättegång kan äga rum.

Senare på tisdagskvällen försattes en av de fyra personer som ställdes inför domstolen på fri fot, men de övriga är kvar i fängsligt förvar, enligt uppgifter till nyhetsbyrån Reuters. Det är dock oklart om den släppta personen fortfarande är misstänkt eller inte.

De misstänkta männen är mellan 21 och 34 år gamla och tros ha varit medlemmar i den grupp som planerade och utförde attentaten. Terrorcellen omfattade totalt tolv personer, enligt polisen, och de som inte gripits är döda.

Den siste på fri fot var terroristen som körde skåpbilen på La Rambla, Younes Abouyaaqoub. Han sköts till döds av polis i måndags utanför en förstad till Barcelona.Minst 15 personer miste livet och fler än 100 skadades i de båda attentaten i Barcelona och Cambrils, som är de värsta i Spanien sedan 2004.

Nu försöker utredarna förstå vad som ledde fram till dem.

Läs mer: Detta vet vi om Younes Abouyaaqoub

Natten före attentatet på promenadstråket La Rambla inträffade en kraftig explosion i ett hus i Alcanar, 20 mil söder om Barcelona.

En av männen som står inför rätta, en 21-åring som är född i den spanska enklaven Melilla och bosatt i staden Ripoll sedan flera år, befann sig i huset vid explosionen. Han skadades, men överlevde.

På tisdagen ska han inför domaren ha bekräftat att gruppen egentligen planerade ett betydligt större attentat med sprängmedel, men att det omintetgjordes av explosionen i Alcanar.

Fler än 100 gasbehållare och rester av sprängmedlet TATP har påträffats i rasmassorna. Två personer miste livet i explosionen, som kan ha skett vid tillverkningen av en bomb. En av de döda är imamen i Ripoll, som misstänks ha spelat en central roll i planeringen av dåden. Efter händelsen i Alcanar bestämde sig de resterande medlemmarna i cellen att agera snabbt – men utan sprängmedel. Attentaten inträffade mindre än ett dygn senare.

Det framgick också under de inledande förhören att imamen planerade att offra sitt liv i ett dåd riktat mot flera av Barcelonas monument, enligt nyhetsbyrån AP. En av de misstänkta terroristerna uppger att terrorcellen även planerade en större attack än de på La Rambla och i Cambrils. Bland annat pekas den berömda kyrkan Sagrada Família ut som ett av de tilltänkta terrormålen, enligt The Guardian.

Utredarna undersöker också eventuella kopplingar till utlandet. I Marocko har två personer gripits, misstänkta för bland annat uppvigling. Det rör sig om kusiner till två av attentatsmännen.

Fyra av medlemmarna i terrorcellen ska även ha besökt Paris en vecka före dådet. De bodde på ett hotell i staden under två dagar, enligt fransk polis. Exakt vilket deras ärende i Frankrike var är fortfarande okänt.

Läs mer: De är spanska terrorattentatets offer
