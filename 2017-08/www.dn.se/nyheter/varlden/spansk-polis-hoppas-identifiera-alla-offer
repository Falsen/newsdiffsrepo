Uppdaterad 21:03

Publicerad 08:57


22-åringen nedskjuten enligt spansk polis
Annika Wilhelmson

Vid 18.30-tiden meddelade katalansk polis på Twitter att Younes Abouyaaqoub som skjuits ned är död, strax därefter raderades inlägget. Enligt uppgifter till spanska medier är mannen dock död.

På måndagskvällen bekräftade spansk polis också att imamen Abdelbaki al-Satty, som misstänks för att ha drivit de unga männens radikalisering, dog i explosionen i huset i Alcanar på onsdagen.

El Pais skriver att 22-åringen skrek ”Gud är stor!” när han överraskades av polisen. Polisen bekräftade senare att det var 22-åriga Younes Abouyaaqoub.

Det skulle ta över en timma innan polisen kunde identifiera 22-åringen eftersom man först var tvungna att skicka fram en bombrobot för att undersöka det bälte som mannen bar. Bältet visade sig senare ha varit en attrapp.

Strax efter 16.30 på måndagen skrev katalanska polisen Mossos på Twitter att de har en pågående operation i Subirats.

Lokala radiostationen Cadena SER skriver att de runt 16.10 fick flera samtal från personer som hade sett en man som stämmer in på polisens beskrivning av den efterlysta 22-åringen Younes Abouyaaqoub.

Katalanska myndigheter bekräftade tidigare under måndagen att 22-åringen är huvudspåret i utredningen och att han var efterlyst i hela Europa.

– Allt pekar mot det, sa Joaquim Forn, Kataloniens inrikesminister.

Katalanska polisen publicerade även en tweet med flera bilder samt signalement på den jagade 22-åringen.

I gryningen gjorde polisen också nya räder i staden Ripoll, hemvist för flera av de misstänkta.

Läs mer: 22-åringen är Spaniens mest jagade man – här bodde han

22-åringens familj uppger att mannen blivit mer religiöst konservativ det senaste året. Hans mor har uppmanat sonen att överlämna sig till polisen.

De övriga elva personer som misstänks för inblandning i attacken har gripits, skjutits av polis eller dödats i en explosion i ett hus i Katalonien dagen före attacken på den turisttäta gatan Las Ramblas i Barcelona. Polisen misstänker att huset användes till att tillverka bomber.

I går framfördes bevis om att misstänkta medlemmar i den katalanska terrorcellen rest till andra europeiska länder. Bland annat ska en imam som misstänks för inblandning ha sökt jobb i Belgien förra året.

– Vi vet med säkerhet att han tillbringat tid här mellan januari och mars 2016, i Diegem, Vilvoorde och Bryssel. Vår lokala polis granskade honom noga, säger Hans Bonte, borgmästare i Vilvoorde till tv-kanalen VRT.

Belgien har drabbats av flera terrorattacker och staden har omnämnts som ett centrum för radikalism.

Den schweiziska tidningen Tages-Anzeiger skriver att landets myndigheter utreder ett besök i Zürich i december av minst en av de misstänkta för dådet i Barcelona.

Den Audi A3 som användes vid attacken på strandpromenaden i Cambrils där minst sex människor skadades, varav en kvinna som senare avled, fångades veckan innan av en fartkamera i Paris, rapporterar tidningen Le Parisien.
