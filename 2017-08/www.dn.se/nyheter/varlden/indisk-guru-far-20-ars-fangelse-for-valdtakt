Indisk guru får 20 års fängelse för våldtäkt
TT-Reuters

Ett målsägarbiträde till ett av offren uppgav tidigare att straffet blev tio års fängelse. Men Gurmeet Ram Rahim Singh dömdes dubbelt upp.

– Han har dömts till tio plus tio, vilket innebär totalt 20 år i fängelse, säger Abhishek Dayal, talesperson för CBI som ledde utredningen, till AFP.

Säkerheten har skärpts inför domen mot den kontroversielle gurun Gurmeet Ram Rahim Singh. Invånare i staden Rohtak i norra Indien, där gurun sitter fängslad, har uppmanats att stanna inomhus. Anhängare av hans sekt har satts under bevakning i förebyggande syfte.

Upploppen som följde efter det att gurun fällts i fredags krävde 36 liv. Han fälldes för att ha våldtagit två av sina anhängare.

Omkring 200.000 av hans anhängare hade då samlats för att protestera mot domen. Polisen bemötte demonstrationerna med tårgas och vattenkanoner.

Indiens premiärminister Narendra Modi sade på söndagen i ett tal i nationell radio att ”våld inte hör hemma i vårt land”.

– De som tar lagen i egna händer och tar till våld kommer inte att skonas, vilka de än är.
