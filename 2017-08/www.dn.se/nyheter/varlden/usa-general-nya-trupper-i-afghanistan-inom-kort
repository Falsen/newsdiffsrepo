USA-general: Nya trupper i Afghanistan inom kort
Adam Svensson

På måndagen förklarade USA:s president Donald Trump att han hade tänkt om vad gäller kriget i Afghanistan: I stället för att direkt dra hem trupperna från landet ska insatsen trappas upp. Den nuvarande styrkan på drygt 8.000 kommer att utökas med 4.000.

Presidenten motiverade beslutet med att han inte ville att Afghanistan ska bli ett ”vakuum” som ger terroristorganisationer som Islamiska staten en möjlighet att växa och att det från grannlandet Pakistan, som han beskrev som ett fäste för terrorister, skulle kunna komma ett hot mot det afghanska folket. Därför kommer USA också att utöka aktionerna i Afghanistan.

– Jag säger inte när vi kommer att attackera, men attackera kommer vi, sa han i talet.

De utlovade förstärkningarna kan komma inom kort, fastslog USA:s militära befälhavare i Mellanöstern, general Joseph Votel. Enligt nyhetsbyrån AP gör generalen uppskattningen att tillskottet skulle kunna komma ”inom dagar eller några få veckor”.

– Vad som är viktigast för oss nu är att få in nya resurser som får en påverkan på den rådande perioden av ökade stridigheter, säger Joseph Votel om den kommande insatsen.

Efter Trumps utspel i tv-talet ger även USA:s utrikesminister Rex Tillerson en indikation på kommande förändringar i regionen när han uppmanar Afghanistans södra granne Pakistan att öka trycket på talibanerna och andra extremistgrupper som agerar på landets territorium. Om Pakistan inte agerar för att bekämpa talibanerna och de andra grupperna kan landet förklora sin status som ”viktig icke-Natoansluten allierad”. Det alternativet, men även andra, är olika möjligheter för USA att straffa Pakistan om landet inte ändrar sin inställning i frågan, enligt Rex Tillerson, och hävdar samtidigt att Pakistan är en fristad för ett flertal terroristorganisationer, enligt AP.
