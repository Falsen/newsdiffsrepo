Uppdaterad 13:27

Publicerad 08:57


22-åringen identifierad: ”Han är huvudspåret”
TT

Insatserna i Katalonien och vid den franska gränsen i jakten på 22-årige Younes Abouyaaqoub har utökats till hela Europa, meddelar Kataloniens inrikesminister Joaquim Forn. Polisen misstänkte på söndagen att han flytt till Frankrike.

Katalanska myndigheter bekräftar i dag att 22-åringen är huvudspåret i utredningen.

– Allt pekar mot det, säger Joaquim Forn, Kataloniens inrikesminister.

På måndagen publicerade katalanska polisen en tweet med flera bilder samt signalement på den jagade 22-åringen. Han ska vara normalbygd, runt 180 centimeter lång, ha mörka drag, kort hår och möjligen skägg.

I gryningen gjorde polisen också nya räder i staden Rapoll, hemvist för flera av de misstänkta.

Spansk polis hoppas under dagen kunna identifiera samtliga 14 offer för dåden i Barcelona och Cambrils.

Läs mer: 22-åringen är Spaniens mest jagade man – här bodde han

22-åringens familj uppger att mannen blivit mer religiöst konservativ det senaste året. Hans mor har uppmanat sonen att överlämna sig till polisen.

De övriga elva personer som misstänks för inblandning i attacken har gripits, skjutits av polis eller dödats i en explosion i ett hus i Katalonien dagen före attacken på den turisttäta gatan Las Ramblas i Barcelona. Polisen misstänker att huset användes till att tillverka bomber.

I går framfördes bevis om att misstänkta medlemmar i den katalanska terrorcellen rest till andra europeiska länder. Bland annat ska en imam som misstänks för inblandning ha sökt jobb i Belgien förra året.

– Vi vet med säkerhet att han tillbringat tid här mellan januari och mars 2016, i Diegem, Vilvoorde och Bryssel. Vår lokala polis granskade honom noga, säger Hans Bonte, borgmästare i Vilvoorde till tv-kanalen VRT.

Belgien har drabbats av flera terrorattacker och staden har omnämnts som ett centrum för radikalism.

Den schweiziska tidningen Tages-Anzeiger skriver att landets myndigheter utreder ett besök i Zürich i december av minst en av de misstänkta för dådet i Barcelona.

Den Audi A3 som användes vid attacken på strandpromenaden i Cambrils där minst sex människor skadades, varav en kvinna som senare avled, fångades veckan innan av en fartkamera i Paris, rapporterar tidningen Le Parisien.
