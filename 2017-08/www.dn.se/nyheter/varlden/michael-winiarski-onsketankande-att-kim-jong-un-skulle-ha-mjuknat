Michael Winiarski:   Önsketänkande att Kim Jong Un skulle ha mjuknat
Michael Winiarski

Någon gång i mitten av augusti pågick ett högljutt ordkrig mellan Washington och Pyongyang, där USA-presidenten Donald Trump hotade Nordkorea med ”eld och raseri av ett slag som världen aldrig skådat” och den nordkoreanske diktatorn Kim Jong Un sade att han övervägde att skjuta missiler mot den amerikanska militärbasen Guam i Stilla havet.

Men efter det tycktes situationen gå in i lugnare banor. Kim avstod från att avlossa sina medeldistansrobotar, och Trump började berömma sig av att med sina krigshot ha dämpat Nordkoreas aggressiva avsikter.

Under ett politiskt kampanjmöte i Arizona i förra veckan hävdade Trump till och med att Kim ”har börjat respektera oss”. Och en optimistisk utrikesminister Rex Tillerson uttryckte sin tillfredsställelse med att det nordkoreanska uppehållet i testskjutningar och provsprängningar ”visade en återhållsamhet som vi inte sett tidigare”. Det kunde öppna för en dialog, menade han.

Robotskjutningen under natten till tisdagen visar att förhoppningarna om att Nordkoreas motstånd på något sätt har mjukats upp och om nära förestående förhandlingar var rent önsketänkande.

Medeldistansmissilen, troligen av typen ”Hwasong 12” och avlossad från en rörlig ramp nära huvudstaden Pyongyang, flög 2700 kilometer, över den nordliga japanska ön Hokkaido och föll i havet mer än 100 kilometer öster om Japan.

Uppskjutningen är ett sätt av Nordkorea att visa sin förmåga att leva upp till hotet att nå Guam, men också andra amerikanska baser i östra Asien och militära mål i Sydkorea och Japan.

Det är också en markering mot militärövningen som Sydkorea och USA sedan en dryg vecka bedriver på den koreanska halvön, som Pyongyang ser som invasionsförberedelser av Nordkorea.

Tisdagens uppskjutning var den 18:e enbart under detta år, och den första ballistiska missilen med kapacitet att bära en stridsspets som har passerat över Japan. Det betyder att de som mest har anledning till omedelbar oro är japanerna. Men amerikanska bedömare tror att Nordkorea inom några år har skaffat sig förmåga att nå även USA:s fastland med interkontinentala missiler.

Japan och USA har begärt ett extra möte med FN:s säkerhetsråd. Men detta FN-organ införde så sent som i början av augusti enhälligt skärpta ekonomiska straffsanktioner mot Nordkorea för att landet har trotsat säkerhetsrådets beslut om stopp för kärnvapenprov och testskjutningar av missiler.

Det är svårt att se vad säkerhetsrådets medlemmar är beredda att göra mer än så. Någon chans att de permanenta rådsmedlemmarna Kina och Ryssland går med på att släppa fram FN-godkännande av våldsåtgärder mot Kim Jong Uns regim finns knappast. Senast något motsvarande skedde, i samband med inbördeskonflikten i Libyen, slutade det med att diktatorn Muammar Khaddafi blev brutalt lynchad.

Men USA kan agera på egen hand, och Trumps svar på Nordkoreas utmanande missil var på tisdagen osedvanligt milt. Han upprepade visserligen det gamla mantrat ”all options are on the table” (alla handlingsvägar är öppna), det vill säga att även en militär insats är tänkbar. I ett skriftligt uttalande från Trump hette det också att ”hot och destabilisering bara ökar den nordkoreanska regimens isolering i regionen och bland världens länder”. Men Trump underströk att han inte stänger några dörrar för samtal.

Det tyder på att man i Vita huset nu har insett att Trumps krigshot, som först tycktes ge effekt, inte fick Kim Jong Un att böja sig.

Bollen är nu på den nordkoreanska planhalvan. Men det är svårt att se några tunga incitament för Kim att ge sig in i förhandlingar. Uppskjutningen var ännu ett test av missilteknologin, och den relativt milda reaktionen kommer inte att avhålla honom från att fortsätta sin strävan mot att bli en fullfjädrad kärnvapennation.
