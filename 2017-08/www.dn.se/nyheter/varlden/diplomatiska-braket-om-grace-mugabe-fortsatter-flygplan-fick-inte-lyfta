Diplomatiska bråket om Grace Mugabe fortsätter – flygplan fick inte lyfta
Erik Esbjörnsson

Snart en vecka efter att Zimbabwes presidenthustru Grace Mugabe, 52, misstänks ha misshandlat en 20-årig modell på ett hotellrum i Johannesburg har det juridiska efterspelet urartat till ett riktigt storbråk mellan de två grannländerna.

I Sydafrikas huvudstad Pretoria har zimbabwiska exilgrupper planerat att demonstrera utanför Utrikesdepartementet, i protest mot uppgifter om att Mugabe ska ges diplomatisk immunitet så att hon kan resa hem.if(DN&&DN.Ads){DN.Ads.initAd('1049dd4e-art1');}

Det var för drygt en vecka sedan som Grace Mugabe anlände till Sydafrika där hon skulle söka läkarvård för en lättare fotskada hon ådragit sig vid Harares internationella flygplats.

På söndagen besökte Grace Mugabe, hustru till Zimbabwes åldrande despot Robert Mugabe, sina söner som bodde i en hotellsvit i den välbärgade stadsdelen Sandton i Johannesburg.

Mugabe ska då ha misshandlat den 20-åriga modellen Gabriella Engels, som befann sig i ett angränsande rum, med en grenkontakt på en förlängningssladd. Engels tvingades uppsöka läkarvård för huvudskadorna.

Sedan dess har ett diplomatiskt storbråk brutit ut som på lördagen ledde till att en flight från Sydafrikas nationella bolag South African Airways vägrades lämna den zimbabwiska huvudstaden.Passengers on the #SAA flight due to leave #Harare for #Jozi have now been ordered off the flight having sat on the plane for 3 hours!!— David Coltart (@DavidColtart) 19 augusti 2017

Grace Mugabe reste till Sydafrika på ett diplomatpass men någon ”note verbale” hade inte lämnats i förväg och eftersom resan var privat kan hennes eventuella diplomatiska immunitet ifrågasättas. Men nyhetsbyrån Reuters skrev på fredagen att Mugabe kommer att ges immunitet för att undvika en fortsatt eskalering av konflikten.

– Det finns ingen chans att hon kommer att arresteras, säger en regeringskälla till Reuters.

Sydafrikansk polis har bekräftat att Mugabes pass rödflaggats vid alla gränsstationer men det är inte otänkbart att hon kan lämna landet via flygbasen Waterkloof utanför Pretoria, där hennes make Robert Mugabe, 93, landade i veckan för att delta vid ett regionalt toppmöte.

Gabriella Engels har fått juridisk hjälp av Gerrie Nel, en rutinerad åklagare som häromåret fick paralympiern Oscar Pistorius fälld för mord på sin flickvän Reeva Steenkamp. Nel har sagt att han välkomnar ett åtal från den nationella åklagarmyndigheten men om detta inte sker är hans organisation Afriforum redo att i stället stämma Mugabe.

– Om inget händer kommer vi definitivt att överväga en stämning, säger Nel enligt tidningen Citizen.

Afriforum är en organisation som kämpar mot korruption och maktmissbruk, främst i landfrågor som rör vita sydafrikaner. Denna bakgrund har lagt ytterligare ett lager på konflikten.

Enligt Nel har hans organisation redan uppvaktats av en tredje part som sagt sig vara villig att kompensera Engels ekonomiskt för att hon ska släppa fallet.

Frågan om immunitet är mycket känslig i Sydafrika efter affären med Sudans president Omar al-Bashir som för två år sedan landade i Johannesburg där han närvarade vid ett AU-toppmöte. Han är misstänkt för brott mot mänskligheten vid Internationella brottsmålsdomstolen ICC. Trots att en arresteringsorder utfärdades valde president Jacob Zuma att hjälpa al-Bashir ut ur landet via flygbasen Waterkloof.

Mycket talar för att Grace Mugabe, som inte synts till offentligt sedan händelsen i söndags, kommer att kunna resa hem till Zimbabwe.

– Det som sannolikt händer, säger en regeringskälla till Sky News, är att hon tillåts resa hem och att vi efteråt meddelar att hon fått immunitet och sedan väntar på att någon ska överklaga beslutet, säger källan till Sky News.
