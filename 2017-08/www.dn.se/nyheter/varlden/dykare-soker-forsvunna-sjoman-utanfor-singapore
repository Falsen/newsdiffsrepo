Dykare söker försvunna sjömän utanför Singapore
TT

Det var på måndagen som USS John S McCain kolliderade med tankerfartyget Alic MC. Kollisionen skapade ett stort hål i skrovet på babord (vänster) sida, vilket bland annat innebar att besättningens sovutrymmen översvämmades. Fem personer skadades i olyckan.

På tisdagen började dykare från den amerikanska flottan söka efter de tio i krigsskeppet, uppger USA:s sjunde flotta på sin hemsida.

”De kommer också undersöka fartygets skador”, står det på hemsidan.

Enligt CNN ska en sjöofficer ha uttalat sig om att man på tisdagsförmiddagen ska ha hittat fynd i sökandet efter de tio sjömännen. Det finns ännu inga uppgifter om vad det kan vara.

Efter tre olyckor på fyra månader där krigsfartyg har varit involverade kommer den amerikanska flottan nu att inleda en ”omfattande granskning”.

– Som ni vet är det här den andra kollisionen på tre månader och den senaste i en serie olyckor i Stilla havet, säger flottans chef John Richardson.

Han har även beordrat befälhavare att avsätta tid under den närmaste veckan för att besättningarna ska kunna diskutera händelserna.

– Den här trenden kräver kraftfulla åtgärder. Jag har inlett en operativ paus i alla våra flottor runt om i världen, säger Richardson.

USA:s försvarsminister Jim Mattis säger att Richardsons utredning kommer att titta på alla relaterade olyckor och händelser till havs och att utredningen kommer att titta på alla faktorer.
