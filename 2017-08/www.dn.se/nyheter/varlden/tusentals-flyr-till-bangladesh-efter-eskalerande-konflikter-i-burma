Tusentals flyr till Bangladesh efter eskalerande konflikter i Burma
Sofie Österström

I fredags dog minst 71 personer i delstaten Rakhine i Burma, efter en attack mot 21 olika polisposteringar. Enligt Burmas regering stod rebeller från den muslimska minoriteten rohingya bakom attacken, som lett till en eskalering av konflikten i området som pågått sedan oktober förra året. Det rapporterade TT-Reuters.

Våldet har fortsatt efter fredagens attacker och omkring 100 människor, främst rebeller, ska ha dött. Nu flyr människor i området sina hem i tusental, rapporterar BBC.Sedan i lördags har omkring 3.000 människor som tillhör rohingya-minoriteten lyckats ta sig in i Bangladesh för att söka skydd, skriver BBC med hänvisning till nyhetsbyrån AFP.

Enligt polisen i Bangladesh tvingades 70 personer tillbaka till Burma under lördagen, efter att de försökt ta sig över gränsen vid Ghumdhum-gränsen vidare mot flyktingläger.– De vädjade till oss att inte sända tillbaka dem till Burma, sa en polisman enligt BBC.

Samtidigt har omkring 4.000 personer, som inte tillhör den muslimska minoriteten, evakuerats av armén från konfliktområdet av säkerhetsskäl.

De personerna ska också ha flytt sina hem och därefter evakuerats till platser som buddhistiska tempel och lokala polisstationer i de större städerna, vilket myndigheterna har ordnat, skriver brittiska The Guardian.

I oktober förra året dödades nio burmesiska poliser i en liknande attack som den i fredags, vilket ledde till en militärinsats från den burmesiska militären. Det resulterade i sin tur i anklagelser från FN:s människorättsorgan OHCHR om att Burmas militära säkerhetsstyrkor troligen ligger bakom brott mot mänskligheten, bland annat efter vittnesmål om brutala övergrepp på civilbefolkningen. Det har förnekats av både regering och militär.

De senaste fem åren tros omkring 168.000 rohingyas ha flytt Burma, enligt en rapport från UNHCR tidigare i år.

Påve Franciskus, som i november ska avlägga visit i Burma, har i ett uttalande uttryckt sitt deltagande. ”Ledsamma nyheter har nått oss om förföljelsen av den religiösa minoriteten, våra rohingyabröder”, meddelar han bland annat.

När påven besöker Burma kommer det att bli det första påvebesöket i landet någonsin. Han kommer därefter att besöka Bangaldesh, skriver brittiska The Guardian.

I delstaten Rakhine bor omkring en miljon människor som tillhör rohingya-minoriteten, skriver BBC.
