Uppdaterad 19:30

Publicerad 18:06





Clas Svahn:


Det är vackert så det gör ont


Clas Svahn

Egentligen är det ganska osannolikt att månen då och då ska täcka solskivan så exakt att den skymmer vår närmaste stjärnas starka ljus.

Tänk er själva. Solen har en diameter på 1.391.400 kilometer, månen 3.474 kilometer. Och avståndet mellan dessa två himlakroppar är hisnande 149.600.000 kilometer.

Att de ändå råkar täcka varandra perfekt vid några tillfällen då och då är magiskt.

När 1999-års totala förmörkelse syntes över östra och mellersta Europa satte jag familjen i bilen och åkte till Ungern. Dagarna före, förmörkelsen var den 11 augusti, ringde jag SMHI bara för att få veta att moln var på väg in över södra Ungern och om vi ville se någon förmörkelse så var det bäst att åka till Rumänien.

Total solförmörkelse i Frankrike 1999. Bilden har redigerats något för att fenomenet ska synas tydligare. Foto: Luc Viatour

Snabbtur till rumänska ambassaden för visum, full fart genom halva Rumänien och så framme bara trettio minuter innan totaliteten skulle börja. Där stod vi sedan på ett majsfält norr om Bukarest, Anneli, Niklas, Markus och jag efter femton timmars nonstoppresa genom greve Draculas Transsylvanien. En melonförsäljare och en polis anslöt för att beskåda det fantastiska skådespelet. De bjöd på sällskap och meloner. Vi bjöd på specialglasögon.

För inte mycket som naturen kan erbjuda går upp mot en total solförmörkelse. När stjärnorna plötsligt började synas och själva solskivan lyste kolsvart med en flammande korona av ljus kring sig och stora röda eldsflammor slog ut från randen av vår närmaste stjärna, då fick vi en upplevelse som ingen av oss ska glömma.

Det är vackert så det gör ont. Och det går faktiskt inte att beskriva. Fyra minuter senare var det slut och vi satte oss i bilen för att åka tillbaka. I USA kommer ingen att kunna se solen fullständigt förmörkad mer än två minuter och fyrtio sekunder.

Det är en konst att titta på en förmörkelse. För hur vackert det än är så måste man tänka på att skydda sina ögon. Solens ljus är oerhört starkt – vi får ju brännskador om vi inte skyddar vår hud en normal sommardag – och att titta in i den kan skada ögonen för livet.

För att vara riktigt säker ska man ha särskilda glasögon som är så svarta att man inte ser ett smack om man tittar omkring sig. Däremot syns solen. Ytterligare ett bevis på dess styrka.

Men när månskivan väl glidit fram och lagt sig som ett skyddande lock framför solen, då börjar skådespelet som skapar livslånga minnen. Och det är då man ska ta av sig skyddsglasögonen. Gör man inte det missar man själva grejen.

Det är då som solens mäktiga korona, som är solens yttersta atmosfär, syns som en halo runt månens mörker. Och närmast månens yta syns röda lågor av eld (proteburanser) slå upp. Det är ett enda stort wow!

National Geographic skriver: ”De värdefulla få ögonblicken av totalitet är när månen helt täcker solen, och det är enda gången människor på jorden kan se korona utan speciell utrustning. Denna yttre del av solatmosfären sträcker sig för miljontals mil ut i rymden, men den dränks normalt av glansen av stjärnans tätare yta.

Det är den man inte vill missa.

Så snart som den först glimten av solljuset sipprar fram mellan månkratrarna är det dags att titta bort och ta på glasögonen igen. För även om bara någon procent av solljuset syns är det 10.000 gånger starkare än ljuset från en vanlig fullmåne.

Nasa skriver: Om du befinner dig på en plats där totaliteten kommer att synas, ta bort ditt solfilter endast när månen helt täcker solens ljusa yta och det blir plötsligt ganska mörkt. Upplev totalitet, men så snart den ljusa solen börjar återkomma, sätt åter på filtret för att titta på de återstående delfaserna.”

Försiktighet anbefalles. Belöningen är stor.
