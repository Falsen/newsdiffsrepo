Terrorhot stoppade rockkonsert i Rotterdam
Adam Svensson

Nederländsk polis har stoppat en konsert med det amerikanska rockbandet Allah-Las, rapporterar tidningen Telegraaf. Bandet, som skulle börja spela klockan 19.30, lokal tid, förhindrades att spela på grund av ett hot om ett terrordåd. På foton från platsen framgår det att lokalen har blivit avspärrad och att stora mängder poliser i skottsäkra västar befinner sig på platsen.

Enligt tidningen Nos är anledningen ”ett potentiellt terrorhot”. Polisen ville dock tidigare under onsdagskvällen inte gå in närmare på vad detta hot konkret innebar, men att uppgifterna var tillräckligt viktiga för att stoppa konserten.

Tidningen hänvisar också till att polisen har en speciell anti-terrorenhet, kallad DSI, på platsen.

Rotterdams borgmästare Ahmed Aboutaleb berättade att en spansk skåpbil lastad med gasflaskor hade stoppats i närheten av platsen där bandet skulle spela, rapporterar nyhetsbyrån AP. Det var också en varning från spansk polis som gjorde att nederländsk polis ingrep på onsdagskvällen.

Borgmästaren ville dock inte ge några fler detaljer om varningen eller från vilken region i Spanien varningen kom ifrån.

En källa inom rättsväsendet uppger för Reuters att minibussen inte har koppling till dåden i Barcelona och Cambrils, där sammanlagt 15 människor dödades i förra veckan.

Rotterdams borgmästare Ahmed Aboutaleb är också noga med att påpeka att det ännu är oklart om hotet mot konserthallen och minibussen har samband.

– Det vore felaktigt att i det här läget sätta ihop olika uppgifter och dra slutsatser, som att det fanns en plan på att attackera med gasflaskor och så vidare, för att det såg ut så i Barcelona förra veckan. Jag skulle vara ytterst försiktigt med sådant, säger han.

Den utpekade skåpbilens förare har gripits av polisen, enligt AP.

– Utredningen fortgår och vi förhör mannen. Vi arbetar med att försöka säkerställa hans identitet, säger polisens presstalesperson Gijs van Nimwegen.

På torsdagen grep nederländsk polis ytterligare en person. Nyhetsredaktionen Nos uppger också att den minibussförare som först greps har kopplingar till händelsen.

Enligt tidningen De Telegraaf ligger hotnivån i landet kvar på fyra på en femgradig skala.

I ett uttalande skriver bandmedlemmarna att de är ”oskadda och väldigt tacksamma för Rotterdampolisen och andra ansvariga organisationer som har upptäckt det potentiella hotet innan någon skadades”.

Gruppens namn har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om terrorhotet var kopplat till bandnamnet.
