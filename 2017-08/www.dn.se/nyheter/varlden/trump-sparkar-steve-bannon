Uppdaterad 00:42

Publicerad Igår


Trump sparkar Steve Bannon – som återvänder till Breitbart



Kalle Holmberg


Följ skribent




















”Vita husets stabschef John Kelly och Steve Bannon har i dag ömsesidigt kommit överens om att denna dag är Steves sista dag. Vi är tacksamma för hans tjänster och önskar honom allt gott”, säger Sarah Huckabee Sanders, Vita husets talesperson, i ett uttalande.

Enligt tidningens källor har en diskussion pågått en tid i Vita huset om hur och när Bannon ska lämna sin post.

En person i chefsstrategens närhet säger dock till tidningen att Bannon redan själv hade bestämt sig för att avgå och att han i linje med det den 7 augusti lämnat in en avgångsbegäran till presidenten. Våldet i Charlottesville ledde dock till att tillkännagivandet senarelades, enligt källan.

Den Harvardutbildade tidigare filmproducenten Bannons ställning i Vita huset har ifrågasatts under flera månader. Men han har samtidigt stort inflytande över den dystopiska och isolationistiska världssyn som presidenten förmedlar. Bannon anses bland annat vara en av arkitekterna bakom Trumps kritiserade inreseförbud för människor från sex i huvudsak muslimska länder.

Läs mer: Demokraterna gläds åt att Steve Bannon sparkas

Innan Bannon började jobba för Trump var han chef för högernationalistiska nyhetssajten Breitbart, som han kallat en plattform för de så kallade alt-rightrörelserna. Det är ett paraplynamn för en skara högerextremistiska rörelser som håller teorier om vit överhöghet högt.

Nyhetsbyrån Reuters uppger att Steve Bannon nu återvänder till Breitbart News, där han ska verka som arbetande styrelseordförande. Bannon säger själv att han ”går ut i krig” för president Trump, ett krig där han ska möta ”hans (presidentens) motståndare”.

På det privata planet har Donald Trump under de senaste dagarna förbannat sin chefsstrateg, inte minst i torsdags kväll under en golfrunda på en av sina egna banor i delstaten New Jersey, skriver nyhets-tv-kanalen CNN. Presidenten var rasande på Bannon efter det att strategen i en intervju för tidningen The American Prospect, ett liberalt inriktat politikmagasin, uttryckt åsikter om Nordkorea som går stick i stäv med Trumps, och påstått sig mäktig att styra över vem som ska ha vilken position på utrikesdepartementet.

Läs mer: Michael Winiarski: Bannon uppges sitta löst – trots att han vände valet åt Trump

Steve Bannons sorti kommer bara sju månader efter det att Trump tagit över presidentposten och tre veckor efter det att John Kelly fick jobbet som Vita husets stabschef efter sparkade Reince Priebus. Med förväntningarna på den pensionerade generalen att få ordning på torpet i en miljö där interna motsättningar, direkta bråk mellan befattningshavare och ständiga kontroverser regerade är det inte förvånande att en personlighet som Bannon inte längre platsade.

För övrigt slår sig The American Prospects redaktion för bröstet i inledningen av medarbetaren Robert Kuttners artikel om Bannon, då man oblygt skriver att detta är ”den artikel som antagligen knuffade Steve Bannon ut genom Vita husets port”. Kuttner hade aldrig väntat sig att chefsstrategen, med en dagordning långt från den som tidningen representerar, skulle ringa upp honom för att i just den publikationen tala ut om sin syn på vad som sig tilldrar i Vita huset, utrikesdepartementet och försvarshögkvarteret Pentagon.
