Trumps utrikespolitiske rådgivare lämnar
Björn af Kleen

Sebastian Gorka hävdar själv att han sagt upp sig i protest mot Trumps politiska utveckling. Gorka är bland annat besviken över att Trump inte nämnde något om islamistisk terrorism i sitt linjetal om Afghanistan i måndags kväll. Det skriver han i ett brev publicerat på den konservativa sajten The Federalist.

Läs mer: Trumps närmaste försvinner en efter en

Men enligt flera källor i amerikansk press fick Gorka i själva verket sparken av Trumps stabschef John F Kelly på fredagen. I ett kort uttalande meddelade Vita huset att ”Gorka sade inte upp sig, men vi kan bekräfta att han inte längre arbetar i Vita huset”.

Gorka tillhörde den högerextrema alliansen runt den tidigare chefsstrategen Stephen Bannon, som avskedades för en vecka sedan. Gorka står Breitbart News nära, plattformen som Bannon driver, och har uttryckt islamofoba ståndpunkter.

Enligt anonyma uppgifter till The New York Times ska stabschef John F Kelly ha blivit förargad på Gorka då han öppet kritiserade Trumps utrikesminister Rex Tillerson.Breitbart News skrev på fredagskvällen att sajten förhandlar med Sebastian Gorka om samarbete.
