Fyra häktade för terrordådet i Åbo
Philip Teir



Häktingsförhandlingarna vid Egentliga Finlands tingsrätt i Åbo idag fick en intressant vändning: först skulle endast den huvudmisstänkte, 18-årige Abderrahman Mechkah, begäras häktad för två mord och åtta mordförsök i terrorsyfte.

De andra fyra männen skulle begäras häktade för delaktighet i morden. Men när förhandlingarna var slut var resultatet ett annat:

Nu är sammanlagt två unga män häktade på sannolika skäl misstänkta för två mord och åtta mordförsök.

Att två personer häktas för samma brott kunde till exempel tyda på att polisen tror att det fanns flera gärningsmän på Åbo salutorg under knivattacken på fredagen, där två kvinnor miste livet och åtta skadades. Polisen har under veckan bland annat gått igenom övervakningskameror från torget.

Polisens utredare Olli Töyräs svarade på mediernas frågor på tisdagen, men var mycket förtegen kring förundersökningen. Några motiv till brotten gav han inte, och uttalade sig inte heller kring hur de fyra häktade männen känner varandra. Utredningen väntas pågå till februari nästa år.

– En av männen har erkänt våldsdåden. Nu utreder vi vad som hänt innan dådet och vad som varit drivkraften, säger Töyräs.

Den huvudmisstänkte, Abderrahman Mechkah, har erkänt att han gjort sig skyldig till mord och mordförsök, men nekar till misstankarna om terrorbrott. Försvaret anser att det inte klarnat vad misstankarna bygger på.





Läs mer: Verkar ha riktat in sig på kvinnor.

Den andra mannen, också han 18 år gammal och från Marocko, nekar till misstankarna om mord och mordförsök. När pressen släpptes in i rättssalen på tisdagen dolde han sitt ansikte i en grå munktröja.

– Han var chockad efter häktningsbeslutet, uppger hans advokat Joni Brander till medierna.

Ytterligare två personer med marockanskt medborgarskap har häktats i samband med förhandlingarna. De misstänks för samma brott men med den mildare graden ”skäl att misstänka” . Också de förnekar brotten. Brottsrubriceringen är så pass mild att polisen måste komma med nya bevis redan om en vecka, annars släpps männen fria.

Läs mer: Skyddspolisen fick tips om Åbomördaren tidigare.

Den fjärde mannen vars mål behandlades på tisdagen släpptes av polisen, och misstänks inte längre för brott. Hans advokat Heikki Maunila säger till Helsingin Sanomat att han var chockad över brottsmisstankarna.

– Händelsen kom som en total överraskning och chock för honom. Han  kände den huvudmisstänkte genom ett gemensamt idrottsintresse, men kontakten har minskat under den senaste tiden eftersom den huvudmisstänkte inte deltagit i träningarna, säger Maunila.

Läs mer: Hassan knivhöggs i attacken.
