Folklig revolt i Togo
Erik Esbjörnsson

Bilder som sprids över sociala medier från huvudstaden Lomé visar gator som fyllts till brädden av demonstranter klädda i rött, oppositionspartiet PNP:s färg. Demonstranterna kräver att författningen ändras så att president Faure Gnassingbés maktinnehav begränsas. Gnassingbé har varit president i det västafrikanska landet sedan 2005, då han ärvde posten av sin far Gnassingbé Eyadéma som avled efter att ha styrt landet i 38 år. Revolten följer ett regionalt mönster där en växande mängd arbetslösa stadsbor ställer allt hårdare krav på sina ledare. I januari tvingades Gambias president sedan 21 år, Yahya Jammeh, i landsflykt och i fjol brändes Gabons parlament ned av arga demonstranter. Två år dessförinnan störtades Blaise Compaorés regim i Burkina Faso. Scenerna som utspelas i Togo bär många likheter med de andra revolterna. Även på andra håll i Afrika, som Burundi, har företrädesvis unga demonstranter visat sitt missnöje med ledare som vill regera i evighet. I veckan ska Angola hålla val och president José Eduardo dos Santos har efter 38 år som president valt att inte ställa upp för omval. På lördagen öppnade kravallpolis eld mot demonstranter i Lomé. Nyhetsbyrån Reuters skriver att två personer dödats men i Lomé är den allmänna uppfattningen att sju personer mist livet. Av denna anledning arresterade demonstranter sju militärer på lördagen, för att sedan släppa dem fria i en symbolisk gest. Människorättsaktivisten Farida Nabourema har under helgen lagt upp bilder på Twitter som visar omfånget av protesterna. Despite the threats of the minister of security, hundreds of thousand of people are in the street in #Togo to demand term limits. #Africa pic.twitter.com/hXmqNbU1wR— Farida Nabourema (@Farida_N) 19 augusti 2017if(DN&&DN.Ads){DN.Ads.initAd('683abcec-art1');}

Protester har även startat vid landets ambassader i grannländerna samt i andra städer längre norrut i Togo, där polis använt både skarp ammunition och tårgas i ett försök att kväsa oron. – Vi förstår inte vårt lilla Togo, säger demonstranten Ali Boukari till Reuters.– Fadern Eyadéma var vid makten i 38 år, hans son har snart avklarat 15 år. Allt vi kräver är en begränsning av mandatperioderna och de skjuter mot oss, säger han. Efter kalla krigets slut skärptes västvärldens krav på regionens ledare och Togo var ett av många länder som införde flerpartidemokrati och begränsningar av mandatperioder, i samband med att den nya författningen antogs 1992. Men tio år senare slopades klausulen och det är denna som demonstranterna nu vill se återinförd. Skulle situationen eskalera kan det regionala samarbetsblocket Ecowas hamna i en knivig sits. Ecowas maktdemonstration var en starkt bidragande faktor till Jammehs uttåg ur Gambia i januari. Togo är ett litet land med bara sju miljoner invånare, inklämt mellan regionala storspelarna Nigeria (på andra sidan av Benin) och Ghana. Men så sent som i juni valdes president Faure Gnassingbé till ny ledare för Ecowas vilket kan försvåra möjligheterna för Ecowas att sända en tydlig signal.
