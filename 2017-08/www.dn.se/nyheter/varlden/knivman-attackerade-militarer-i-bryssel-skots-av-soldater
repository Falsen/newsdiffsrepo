Knivman attackerade militärer i Bryssel – sköts av soldater
DN

Kort efter attacken meddelade åklagarmyndigheten att den misstänkte, en man i 30-årsåldern, sedan tidigare inte är känd för terroraktiviteter.

Senare stod det klart att myndigheterna betraktar attacken som ett terrordåd. Mannen uppges ha haft somaliskt ursprung. Han ska ha ropat ”Allahu Akbar” (Gud är större) när han gick till attack.

Säkerhetsstyrkor spärrade av ett område runt adressen där knivmannen slog till, Boulevard Emile-Jacqmain 53 i stadens centrala del. Larmet om attacken kom klockan 20.20, skriver Brysseltidningen Le Soir.

– Situationen är under kontroll, meddelade en talesperson för belgiska federala polisen en timme senare.

De båda militärerna är utom fara – de ska ha fått lindrigare arm- och ansiktsskador, rapporterar etermediebolaget RTBF.
