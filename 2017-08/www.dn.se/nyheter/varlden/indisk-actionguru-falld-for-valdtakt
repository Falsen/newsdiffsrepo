Stigande dödstal efter dom mot guru i Indien
TT-AP

Gurun Gurmeet Ram Rahim Singh leder sekten Dera Sacha Sauda och kallar sig både helgon och doktor. Han har låtit tala om sig med bland annat egenproducerade actionfilmer och har en framtoning som den glittrigaste rockstjärna. På fredagen fälldes han i ett våldtäktsmål och straffet ska meddelas på måndag. Han riskerar sju års fängelse.

Redan före utslaget patrullerades gatorna av militärer och poliser i Panchkula, en förort till staden Chandigarh i norra Indien, där domstolen avkunnade sin dom.

Beskedet om att han fälls utlöste en våg av vrede. Somliga gick till angrepp mot journalister och bilar.

Polisen tog till tårgas och vattenkanoner mot demonstranterna, men protesterna växte. En strid ström av blodiga människor fördes till sjukhus, enligt CNN News 18 TV. Enligt BBC har polis avlossat dödande skott mot anhängare till gurun.

– 17 människor är döda och minst 200 är skadade, säger Vivek Bhadu, överläkare vid sjukhuset i Panchkula enligt Press Trust of India (PTI).Ytterligare elva dödsoffer har konstaterats vid andra sjukhus i Chandigarh.

Enligt Vivek Bhadu har de flesta av offren skjutits till döds.

Sammanlagt minst 250 personer har skadats och omkring 1.000 personer ska ha gripits enligt PTI.

Våldet spred sig också till flera delstater. Minst en tom buss och två tomma tågvagnar i huvudstaden Delhi stacks i brand av sektmedlemmar enligt indiska medier. Tolv fall av mordbrand rapporteras från staden. Även två järnvägsstationer i Punjab eldhärjades. Upplopp rapporteras också från den stad i delstaten Haryana, Sirsa, där rörelsen har sin bas.





Sektledaren Gurmeet Ram Rahim Singh Ji Insan har fällts för våldtäkt, uppger en jurist vid åklagarmyndigheten. Arkivbild från 2016 då han anlände till ett pressmöte i New Delhi i samband med lanseringen av en egen film. Foto: Tsering Topgyal/AP

Gurun åtalades för att ha våldtagit två av sina kvinnliga anhängare 2002, anklagelser som han nekar till.

Gurun tog sig till rätten från sitt ashram (rörelsens samlingspunkt) i staden Sirsa i en kolonn med 100 fordon, eskorterad av polis.

Enligt vissa källor ska uppemot 200.000 av hans anhängare ha samlats inför domslutet – och indiska myndigheter hade befarat att det skulle bli oroligheter. Mobiltelenät hade enligt Reuters stängts av i båda delstaterna Punjab och Haryana för att förhindra ryktesspridning. Järnvägstrafiken begränsades och vissa landsvägar stängdes. Beriden polis posterades ut längs gatorna i Panchkula och metallbarrikader toppade med taggtråd restes. Tre idrottsarenor förbereddes som tillfälliga arrestlokaler.

Gurun påstås också ha gett 400 manliga anhängare order om att låta sterilisera sig. Utredning av de anklagelserna, som han också nekar till, pågår.Dera Sacha Sauda har enligt egna uppgifter över 60 miljoner följare.
