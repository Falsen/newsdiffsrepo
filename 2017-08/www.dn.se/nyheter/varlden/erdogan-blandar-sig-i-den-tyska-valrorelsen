Erdogan blandar sig i den tyska valrörelsen
Lina Lund

Iförd Hitler-mustasch och omgiven av hakkors porträtteras förbundskansler Angela Merkel i regeringsnära turkiska medier. Hon beskrivs som en ”fiende till Turkiet” och en ”terrorns gudmor” efter att Tyskland höjt tonläget mot den turkiska regeringen.

Läs mer: Merkels utmanare kämpar i motvind

Trots president Recep Tayyip Erdogans många provokationer har man från tyskt håll betonat vikten av dialog och tålamod i relationen till Turkiet. Men den senaste veckan har den tyska regeringen slagit in på en hårdare linje och flaggat för en ny Turkietpolitik. För den tuffaste kritiken står utrikesminister Sigmar Gabriel.

– Mer än hälften av den turkiska befolkningen är demokratiskt sinnad. De stöttar inte Erdogan. Jag räknar med att de förväntar sig att Europa och Tyskland inte tittar på hjälplöst utan i stället stöttar de demokratiska krafterna i Turkiet, sade han i veckan.

Flera händelser har bidragit till att den tyska regeringen har tappat tålamodet med sin turkiska motsvarighet. Dit hör det stora antalet tyska medborgare som gripits i eller utanför Turkiet – anklagade för att vara medlemmar i en terrororganisation. Det är beskyllningar som den tyska regeringen ser som ett svepskäl för att tysta regimkritiker. Sedan den misslyckade militärkuppen för ett drygt år sedan har 22 tyskar frihetsberövats i Turkiet.

Fallet med den tyske författaren och Erdogankritikern Dogan Akhanli, som greps under en semester i Spanien i helgen, har ökat pressen på Angela Merkel att agera. Akhanli, som har turkiska rötter men endast tyskt medborgarskap, frihetsberövades efter att Turkiet skickat en begäran till den internationella polisen Interpol. Han släpptes senare, men riskerar att utlämnas till Turkiet.

Oron för att Turkiet ska låta gripa fler tyska medborgare när de vistas utomlands fick Angela Merkel att anklaga Erdogan för att ”missbruka” Interpol. En ovanligt hård kritik för att komma från förbundskanslern.

Ännu längre går Merkels partikollega Roderich Kiesewetter som sitter i förbundsdagens utrikesutskott för CDU. Han vill att den tyska regeringen ska införa sanktioner mot familjen Erdogan, bland annat att familjens tillgångar i utlandet ska låsas.

– Vi fryser utlandsförmögenheter för ryska oligarker, men i fallet Turkiet gör vi ingenting, säger Kiesewetter till radiokanalen Info Radio RBB.

Turkiets president Recep Tayyip Erdogan. Foto: AP

Vidare uppmanar han Turkiet att på sikt lämna försvarsgemenskapen Nato.

Den diplomatiska krisen har även tagit en personlig karaktär. Erdogan har bland annat ifrågasatt utrikesminister Sigmar Gabriels rätt att ens tala till honom.

– Vem är ni att tala till Turkiets president? sade Erdogan nyligen.

Sigmar Gabriel vittnade i sin tur om att hans familj har fått motta dödshot av personer som känt sig uppmuntrade av Erdogan.

Det upptrappade tonläget sker samtidigt som den tyska valrörelsen går in i slutspurten. De cirka 3,5 miljoner människor med turkisk bakgrund som lever i Tyskland utgör en viktig väljargrupp. Irritationen var stor när president Erdogan nyligen uppmanade den turkiska minoriteten i Tyskland att inte rösta på Angela Merkels Kristdemokrater, CDU. Han vädjade också till bojkott av Socialdemokraterna, SPD, och Miljöpartiet Die Grünen.

– De är alla fiender till Turkiet, sade Erdogan.

President Erdogan har ett starkt stöd hos delar av den turkiska minoriteten i Tyskland. I den omdiskuterade turkiska folkomröstningen i våras fick Erdogan större stöd av väljare bosatta i Tyskland än i Turkiet. Drygt 60 procent av tysk-turkarna som deltog i valet röstade i enlighet med president Erdogans linje, jämfört med drygt 50 procent av väljare boende i Turkiet.

Bland de tyskar med turkisk bakgrund som DN träffar i Berlinstadsdelarna Wedding och Kreuzberg går åsikterna isär om Erdogans försök att påverka valutgången.

– Det är en katastrof att Erdogan säger åt oss hur vi ska rösta. Det är bra att den tyska regeringen säger ifrån, säger Turkrn Gyrcog högt så att dottern Yagmur hör.

”De tyska politikerna borde bry sig om problemen här i stället för att kritisera Erdogan”, säger Birol Dimiral. Foto: Lina Lund

Birol Dimiral har bott i Tyskland i 20 år.

– Jag tycker inte att det är så konstigt att han försöker påverka oss här. De tyska politikerna borde bry sig om problemen här i stället för att kritisera honom, säger han och pekar mot en ensam man på parkbänken mitt emot som dricker vodka direkt ur flaskan.

– Erdogan har gett oss turkar allt. Högre lön, en tro på framtiden. Man kan inte klaga.

Mehmet Özcem himlar med ögonen när DN frågar vad hans anser om den turkiska presidenten.

– Jag är demokrat och har en fri vilja, säger han och fiskar upp sitt tyska pass ur fickan.

– Jag skäms när en turkisk ledare säger något sådant.

Mehmet Özcem ogillar att Erdogan försöker påverka hur han ska rösta. Foto: Lina Lund

Längre ner längs gatan övervakar Ennur Örnek barnens lek.

– Jag är född och uppvuxen i Tyskland men blir ändå behandlad som en utlänning. Folk frågar hela tiden varför jag bär slöja och varför jag inte åker hem. Jag väljer inte Erdogan, men jag förstår att han är arg på Tyskland, säger hon.
