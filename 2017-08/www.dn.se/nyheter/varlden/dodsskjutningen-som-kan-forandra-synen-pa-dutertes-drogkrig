Dödsskjutningen som kan förändra synen på Dutertes drogkrig
Torbjörn Petersson

Händelsen har redan lett till folkliga protester och till att senaten, som domineras av presidentens allierade, har startat en utredning om saken. Några av ledamöterna bytte politisk sida, vilket ledde till klartecken för en granskning av händelsen.

Saken har också lett till att presidenten själv, i ett för honom sällsynt uttalande, höll med om att en utredning måste ske.

– Visar den att en, två eller flera är ansvariga för vad som hände, så ska vi starta en rättegång och om de är skyldiga kommer de att hamna i fängelse, sa Rodrigo Duterte vid en presskonferens i början av veckan.

Presidenten har tidigare hejat på när polisens räder redovisats i form av antalet dödade misstänkta missbrukare och langare, totalt runt 3.500 personer. Vid sidan om har tusentals avrättats av maskerade okända personer.

I augusti har kampanjen intensifierats – och sedan 32 personer dödats under ett enda dygn i och runt huvudstaden Manila kommenterade Duerte uppgifterna endast med ett korthugget ”det är bra”.

Vad som sedan hände den 16 augusti var att polisen släpade ut Kian Loyd delos Santos från hans hem och sköt honom i den ökänt kriminella förorten Caloocan. Det skedde under en räd mot narkotikalangare och enligt polisen sköts tonåringen då han drog sitt vapen.

Liknande historier har hörts hundratals gånger tidigare under det dryga år som kampanjen pågått. Många filippinier har kanske tvivlat på polisens versioner, men i stort har folk ställt sig bakom presidenten. De har sett effekterna: deras bostadskvarter har blivit lugnare, dödandet har minskat antalet rån på bussar och gator.

Skillnaden den här gången var att händelsen filmades av övervakningskameror. På bilderna syns poliser dra iväg med Kian Loyd delos Santos, vilket motsäger polisens uppgifter att det rörde sig om en spontan skottväxling.

Vittnen säger att 17-åringen togs till en basketplan, där poliserna gav honom en pistol och sa åt honom att springa. När han gjorde som han blev tillsagd blev han skjuten.

Obduktionen visade att hade blivit skjuten med två skott i huvudet och med ett i ryggen. Enligt offrets far hittades pistolen i sonens vänsterhand trots att han är högerhänt.

Efter händelsen har en växande skara invånare vänt sig emot de våldsamma metoderna som polisen använder på uppdrag av Rodrigo Duterte.

Senator Risa Hontiveros säger att hon är ledsen för att det krävdes en pojkes död för att landet skulle förstå ”hur korrupt och grovt president Dutertes krig mot drogerna verkligen är”, rapporterar New York Times.

När presidenten nu själv byter fot och vill utreda händelsen säger Ramon C. Casiple, en politisk expert vid Institutet för politiska- och valmannareformer till tidningen:

– Duterte vet att det här kan förändras till en politisk fråga mot hans administration. Jag tror att han vill desarmera situationen innan den blir ett verkligt hot mot hans presidentskap.
