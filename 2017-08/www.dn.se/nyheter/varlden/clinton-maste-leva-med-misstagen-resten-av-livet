Clinton: Måste leva med misstagen resten av livet
Adam Svensson

Hillary Clinton förlorade förra årets amerikanska presidentval under dramatiska former – och först nu lägger hon ut texten om hur hon ser på händelserna. I boken ”What happened” (med den ungefärliga svenska översättningen ”Det som hände”) markerar hon skarpt mot sättet Donald Trump agerade mot henne under kampanjen.

– Det var oerhört obehagligt. Han andades mig i nacken, bokstavligt talat. Han fick det att krypa i skinnet på mig, säger Hillary Clinton under en uppläsning som sändes av tv-kanalen MSNBC under onsdagen.if(DN&&DN.Ads){DN.Ads.initAd('312b7ecb-art1');}

Clinton hänvisar till den andra presidentvalsdebatten som direktsändes från Washtingtonuniversitetet i St Louis då Donald Trump gick strax bakom henne under stora delar av debatten.

– Det här är inte ok, tyckte jag. Det var den andra presidentvalsdebatten och Trump tornade upp sig bakom mig. Två dagar tidigare hade världen hört honom skryta om att tafsa på kvinnor. Nu befann vi oss på en liten scen och vart jag än gick följde han tätt på mig, stirrade på mig, gjorde miner.

Vid det tillfället, skriver hon i boken, hade hon velat ”trycka på pausknappen” och ställa frågan till tittarna: ”Vad hade du gjort? Håller du dig lugn, ler och fortsätter som han inte upprepade gånger inkräktar i din privata sfär? Eller vänder du dig om, ser honom i ögonen och säger högt och tydligt: Backa, ditt äckel. Håll dig borta från mig. Jag vet att du älskar att skrämma kvinnor men du kan inte skrämma mig, så backa.”

Hillary Clinton berättar att hon kanske valde att agera på fel sätt i den situationen. Hon höll sig lugn, vilket hon har lärt sig efter ett livs erfarenheter av att ha ”hanterat svåra män som försöker bli kvitt mig”, berättar hon. Men hon är öppen med att hon tvekar kring om hon valde rätt sätt att möta situationen:

– Kanske har jag lärt mig alltför väl att hålla mig lugn, hålla tyst och knyta näven i fickan samtidigt som jag ler, fast besluten att behålla lugnet inför omvärlden, säger hon till tv-kanalen.

Förlusten i presidentvalet betydde också mer än bara det faktum att hon senare inte kom att bli president och genomföra sin politik. Hon menar att förlusten också innebär ett svek mot de personer som stöttade henne i hennes ambitioner att bli USA:s president.

I sin bok tar hon också upp att hon gjorde flera misstag under kampanjen som – om hon hade fått en andra chans – hon hade ändrat.

– Varje dag som jag deltog i presidentvalet visste jag att det var miljoner människor som höll på mig och jag kunde inte stå ut med tanken på att göra dem besvikna – men jag gjorde det. Jag klarade inte av det, och jag måste leva med det under resten av mitt liv.
