Publicerad 23:15


Tusentals demonstrerade mot rasism i Boston



TT


Följ skribent




Motdemonstranterna bar plakat med budskap som ”Ingen Trump. Ingen KKK. Inget rasistiskt USA” och ”Amerikaner mot hat”, rapporterar CNN. Hundratals poliser hade kommenderats ut för att skilja grupperna åt. I det stora hela gick det dock lugnt till, rapporterar amerikanska medier.

Enligt NBC drabbade mindre grupper av demonstranter ihop med polisen. Enstaka bråk mellan de olika grupperna har också rapporterats. Sammanlagt 27 personer greps, de flesta för störande uppträdande medan några greps för misshandel och andra våldsamheter, uppger polisen enligt Reuters.

”Ser ut som många polisuppviglare i Boston. Polisen ser ut att vara tuff och smart! Tack”, twittrar president Donald Trump.

Arrangörerna i Boston hade inför manifestationen tagit avstånd från våld och rasistiska budskap. Men den högerextrema rörelsen KKK hade annonserat att flera av dess medlemmar skulle delta.

Många befarade en upprepning av förra helgens våldsamheter i Charlottesville i Virginia. Där dödades en kvinna när en nazist körde in i en folkmassa med sin bil i samband med att högerextrema grupper och motdemonstranter drabbade samman.

Händelsen i Charlottesville har trappat upp motsättningarna mellan antirasistiska rörelser och grupper som står för åsikter om så kallad vit överhöghet.
