Tusentals demonstrerade mot rasism i Boston
TT

Motdemonstranterna bar plakat med budskap som ”Ingen Trump. Ingen KKK. Inget rasistiskt USA” och ”Amerikaner mot hat”, rapporterar CNN. Hundratals poliser hade kommenderats ut för att skilja grupperna åt. I det stora hela gick det dock lugnt till, rapporterar amerikanska medier.

Enligt NBC drabbade mindre grupper av demonstranter samman med polisen. Enstaka bråk mellan de olika grupperna har också rapporterats. Sammanlagt 27 personer greps, de flesta för störande uppträdande medan några greps för misshandel och andra våldsamheter, uppger polisen enligt Reuters.

”Ser ut som många anti-polisuppviglare i Boston. Polisen ser ut att vara tuff och smart! Tack”, twittrade president Donald Trump och följde senare upp med:

”Jag vill applådera de många protesterande i Boston som står upp mot trångsynthet och hat. Vår nation kommer snart att enas”.

Arrangörerna i Boston hade inför manifestationen tagit avstånd från våld och rasistiska budskap. Men den högerextrema rörelsen KKK hade meddelat att flera medlemmar skulle delta.

Många befarade en upprepning av förra helgens våldsamheter i Charlottesville i Virginia. Där dödades en kvinna när en 20-årig man med nazistsympatier körde in i en folkmassa med sin bil i samband med att högerextrema grupper och motdemonstranter drabbade samman.

Händelsen i Charlottesville har trappat upp motsättningarna mellan antirasistiska rörelser och grupper som står för åsikter om så kallad vit överhöghet.
