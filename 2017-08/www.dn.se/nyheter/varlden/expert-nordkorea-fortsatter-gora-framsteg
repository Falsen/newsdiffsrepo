Expert: Nordkorea fortsätter göra framsteg
TT

Roboten sköts upp i riktning mot Stilla havet strax före klockan sex lokal tid, strax därefter gick den över Japan innan den slog ned i havet.

– En missil över Japan är mer aggressivt än vad de gjort tidigare, då de i princip skjutit rakt upp, säger Anders Lennartsson, forskningsledare och missilexpert vid Totalförsvarets forskningsinstitut.

Att låta roboten gå över Japan är det naturliga steget för Nordkoreas robotprogram, men det är också ett sätt att visa att landet inte bryr sig om sanktioner, enligt Lennartsson.

– Men det är förvånande att de lyckats accelerera takten i sitt utvecklingsprogram trots de sanktioner som gör det svårt för dem att köpa kunskap och utrustning. Man förstår att det är en väldigt prioriterad uppgift.

Nästa steg blir att visa att robotarna är precisa.

– Man kan tänka sig att de skjuter iväg flera stycken på långt avstånd, som sedan slår ned i en geometrisk form, säger Lennartsson.
