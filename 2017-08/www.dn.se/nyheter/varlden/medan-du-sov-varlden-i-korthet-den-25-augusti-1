Medan du sov: Världen i korthet den 25 augusti
DN



Orkanen Harvey mot Texas med full kraftif(DN&&DN.Ads){DN.Ads.initAd('66db7023-art1');}

Flera amerikanska städer uppmanar invånarna att evakuera sina hem. Stormen Harvey har nått orkanstatus och är på väg mot kusten i Texas och Louisiana.

Det amerikanska orkancentret NHC varnar för att Harvey ”snabbt intensifieras” och skapar potential för ”livshotande och ödeläggande” översvämningar. Stormens centrum beräknas nå land på lördag förmiddag, och börjar med kraftiga vindar tidigt på morgonen.

Harveys starkaste ihållande vindar uppmättes på torsdagen till närmare 39 meter per sekund.

Orkanen, som hittills graderas som kategori 1 kan vara en kategori 3-orkan när den når land, med vindar på runt 58 meter per sekund. Det blir i så fall den starkaste orkan som når USA:s fastland på tolv år.

Ex-premiärminister uteblev från domstol

Thailands tidigare premiärminister Yingluck Shinawatra dök inte upp när hon skulle få sin dom i en rättegång. Högsta domstolen kommer nu att utfärda en arresteringsorder mot henne.

Flera hundra av Yinglucks anhängare hade samlats utanför högsta domstolen inför domstolens beslut. Runt 4.000 poliser hade satts in vid byggnaden i Bangkok.

Rättegången rör Yinglucks ansvar för rissubventioner som kritiker hävdar kostade landet flera miljarder kronor i onödan.

Subventionerna ingick i valplattformen som hjälpte henne att bli landets ledare 2011. Men politiken utlöste flera månader av gatuprotester 2014, vilket ledde till att militären tog över. Bara dagar innan militären tog makten såg en domstol till att Yingluck Shinawatra förlorade sin post.

Domstolen har satt ett nytt datum för domen, den 27 september.



Unik avrättning i USA

En 53-årig man som dömts för mord på två män 1987 har avrättats i Florida.

Det är första gången en ny dödscocktail används vid en avrättning i USA, och första gången en vit man avrättas för ett rasistiskt mord sedan Florida återinförde dödsstraffet 1979.

Det är 30 år sedan 53-årige Mark Asay sköt ihjäl en svart man i Jacksonville – efter att ha avfyrat en tirad av rasistiska kommentarer. Dödsskjutningen ägde rum tidigt på morgontimmarna och kort därpå dödade han även sitt andra offer. Det var en spansktalande man som var klädd i kvinnokläder och som i de gamla rättegångsprotokollen beskrivs som svart.

Mark Asay ska ha köpt sex av 26-åringen men tagit hans liv när det framgick att han inte var kvinna. Förövarens kropp var full av tatueringar med vitmaktbudskap, skriver tidningen Miami Herald.
