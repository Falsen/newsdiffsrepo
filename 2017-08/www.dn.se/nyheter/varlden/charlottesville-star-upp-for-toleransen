Charlottesville står upp för toleransen
Björn af Kleen

För en vecka sedan samlades vitmakt-anhängare från Europa och USA på samma gata som synagogan i Charlottesvilles historiska kvarter.

Under lördagen poserade tre män i fältuniformer med automatvapen på trottoaren mittemot synagogan och tillbedjare fick lämna lokalen via en sidoingång samtidigt som församlingens torahrullar evakuerades till en säker adress.

I amerikanska medier har den lilla progressiva församlingen besvarat de antisemitiska slagorden med kärleksbudskap.

En attityd som imponerat så på den israelska ambassaden i Washington DC att ett diplomatiskt sändebud från den judiska staten nu sitter på första bänk i Charlottesvilles synagoga, som är delstaten Virginias äldsta.

• Läs mer: Svenska högerextremister på plats i Charlottesville

Efter vinet som följer på fredagsbönen talar jag i förbifarten med israeliska diplomaten Reuven Azar, som säger att det uppenbart finns problem, de stod med automatvapen på andra sidan gatan, men att religionsfriheten inte är hotad i allmänhet i USA.

– Judar går säkra i USA, säger han.

Budskapet går i linje med credot i kvällens predikan. Den rädsla och chock som församlingens medlemmar upplever får inte resultera i inskränkthet, säger de två rabbinerna, en gråsprängd herre i slips och en ung kvinna i klänning.

– Även när det finns orsak till fruktan – verklig och legitim – får vi inte blir räddhågsna. Vi kan stå upp för mod, självkänsla. Det är vårt val.

Den liberalt sinnade optimismen i Charlottesville, en underskön universitetsstad präglad av röda tegelbyggnader med vita knutar, märks även under lördagsförmiddagen.

På ryttarstatyn av sydstatsgeneralen Robert E Lee i Självständighetsparken – den som högerextremisterna till varje pris vill bevara – har något fäst ett plakat med texten Heather Heyer Park, en hommage till kvinnan som dödades av en bil förra helgen som kördes av en högerextremist som nu är häktad för mord.

Parken med statyn omgärdas av ett allmänt bibliotek med antika pelare, där en kortklippt psykolog, Bonnie Lundgren, erbjuder sina tjänster gratis mellan 9 och 16.30, ackompanjerad av en terapihund.

Lundgren, gift med en svensk man från Malmö, tror att vitmaktdemonstranterna valde Charlottesville just för stadens integritet.

– När Trump valdes till president utropade borgmästaren Charlottesville till en plats för motstånd, säger hon.

Och presidentens oförmåga att ta ordentligt avstånd från nynazismen?

– Är jag förvånad? Inte nödvändigtvis.

På promenadstråket där våldet kulminerade med Heather Heyers död har blomsterhavet redan ruttnat i augustihettan.

Kvar mellan stjälkarna ligger konstruktiva budskap, bland annat ett A4-papper från afroamerikanskt präglat universitet om behovet av att bemöta presidentens flathet med ett öppet samtal om rasism.

Lågmälda samtal, snarare än slagord, präglar Charlottesville på veckodagen.
