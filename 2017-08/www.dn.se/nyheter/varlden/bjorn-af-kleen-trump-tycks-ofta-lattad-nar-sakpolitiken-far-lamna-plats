Björn af Kleen:   Trump tycks ofta lättad när sakpolitiken får lämna plats
Björn af Kleen

Sedan Harvey slog till i fredags kväll har presidenten twittrat om naturkatastrofen med en entusiasm som påminner om Gunde Svans frustande rollkaraktär i ”Fångarna på fortet”.

Snarare än att beklaga situationen som Houstons befolkning försatts i har Trump gång på gång noterat hur ”historisk” och ”episk” Harvey är. Ibland har det låtit som om Trump hejat på de tropiska regnvindarna. Som han vore inbegripen i ett rafflande pojkboksäventyr. Han har använt 16 utropstecken i 22 tweets.

Under tisdagen besökte Trump Texas. Vänd mot den republikanske guvernören Greg Abbott i kuststaden Corpus Christi, sade han:

– Vi ska inte säga gratulerar. Det ska vi inte. Vi ska inte gratulera. Vi ska gratulera varandra först när allt är klart.

Han var klädd i vit keps med texten USA tryckt i svarta versaler på fronten och regnjacka med presidentemblem på bröstet.

Samtidigt som han berömde sig själv och guvernören evakuerades fortfarande Houstonbor tre timmar österut. På kvällen, när regnet äntligen lättade, utlyste Houstons borgmästare utegångsförbud mellan midnatt och gryning, för att förhindra att kriminella skulle ta chansen att plundra övergivna hus och överfulla evakueringscenter. Enligt The New York Times har 30 människor omkommit i flodrelaterade dödsfall. Även om regnet avtog är översvämningarna kvar.

Att presidenten i kristid hämtar inspiration från äventyrsfilmer och dokusåpor är logiskt. Det var när Trump spelade huvudrollen i dokusåpan ”The Apprentice” som rådgivare insåg hans politiska potential. Formatet skapades av Mark Burnett, som tidigare gjort succé med ”Survivor”, en amerikansk version av ”Expedition Robinson”.

Så fort Trump får återvända till den karaktären, en suverän fältherre som stöttar eller avskedar underordnade, tycks han bli upplivad. Under tisdagen verkade han på strålande humör och öste beröm över räddningsledare. Han kallade Brock Long på räddningsmyndigheten Fema för en ”man som verkligen blivit väldigt känd från tv under de senaste dagarna”. En eloge.

Han stod på en jeep utanför en brandstation, flankerad av prickskyttar, och gastade mot en grupp fans.

– Vilket gäng, vilken uppslutning!

Tätt bakom stod hustrun Melania i svart keps med trycket FLOTUS (First Lady of the United States). Hustrun strök sin make över ryggen, en ömsinthet hon sällan visat prov på tidigare. Men svåra tider kräver unika lösningar. Under resan från Washington DC hade Melania bytt skor från stilettklackar i ormskinn till vita Adidas. Hon hade med sig två Louis Vuitton-resväskor med ombyten, enligt The Washington Post.

Trump tycks ofta lättad när sakpolitikens snårigheter får lämna plats för mer handgripliga insatser. ”Vi är en enda amerikansk familj”, har Trump upprepat under Harveys sex dygn.

Men enigheten kan snart övergå i splittring. Floderna på Houstons motorvägar kommer att tvinga fram en seriös diskussion om klimatkris och stadsbyggnad. Metropolens vidsträckta förortsbebyggelse, så kallad sprawl, är ovanligt illa lämpad för tropiska regn.

Klimatavtal? Försäkringsklausuler? Ingrepp i den företagarvänliga men livsfarliga Houston-arkitekturen?

Låter inte som Trumps favoritämnen.
