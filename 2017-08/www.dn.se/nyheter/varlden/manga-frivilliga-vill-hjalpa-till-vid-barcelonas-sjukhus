Publicerad 13:41


Många frivilliga vill hjälpa till vid Barcelonas sjukhus



Sandra Pandevski


Följ skribent




















I nuläget är det 16 skadade personer som omhändertas på Hospital del Mar. Det ska vara fem personer från en och samma familj från Filippinerna, fem personer från en tysk familj, fem katalaner från två olika familjer och en italiensk kille i 20-årsåldern, uppger Patrick Stref, präst på Hospital del Mar.Det finns många människor som vill hjälpa till i kaoset som följt efter gårdagens attack. En ung tjej från Frankrike är här på semester men har erbjudit sig att tolka på sjukhuset.

– Jag kan prata engelska, franska, katalanska och spanska. Jag kom precis hit till sjukhuset så nu får vi se vad jag kan göra, säger Estel Goudoulin.

• Läs mer: Saknade och döda efter terrorattacken

Två vänner från England är på semester i Barcelona och kom till Hospital del Mar på fredagsförmiddagen för att ge blod. Men de har kommit till fel sjukhus. Blodgivning sker på sjukhuset Saint Pau.

Vännerna var själva på en tvärgata till La Rambla på torsdagseftermiddagen när den vita lastbilen körde in på turistgatan.

– Vi blev vinkade till en hotellobby där vi fick stanna. Det var väldigt obehagligt, säger Camilla Sidqwick.

• Läs mer: Påtaglig rädsla när La Rambla åter öppnar upp

En kvinna som arbetar på en av sjukhusets restauranger berättar att det var en kaotisk stämning på sjukhuset efter terrorattacken.

– Det var många som behövde hjälp och vi fick ge juice, vatten och mat till alla. Nu får vi se hur det är i dag, säger Francisca Tejeda innan hon ska börja sin arbetsdag.
