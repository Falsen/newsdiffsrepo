Uppdaterad Igår

Publicerad Igår


Expert: Ubåtskaptenen måste veta var hon begravdes
Sandra Pandevski

På måndagsförmiddagen meddelade Köpenhamnspolisen att ubåtsägaren Peter Madsen i ett förhör sagt att Kim Wall dog i en olycka och att han begravt henne till havs. De nya uppgifterna kan ge polisen möjlighet att hitta kroppen.

– Han har målat in sig i ett hörn eftersom han är väl medveten om betydelsen av exakt positionering när det gäller färd på vatten. Det är omöjligt för honom att säga att han inte vet var han begravde henne och bli trodd, säger Sven-Erik Alhem, tidigare överåklagare, förbundsordförande Brottsofferjourerna.

Sven-Erik Alhem. Foto: Stig-Åke Jönsson

I den här typen av brott är stödbevisningen oerhört viktig och i ubåtsfallet är kroppen främsta stödbevisningen. Men i nuläget finns det bara en ensidig berättelse från ubåtskaptenen.

– En misstänkt person har alla möjligheter att ändra sig och ljuga bäst han vill.

Läs mer: Det här är misstänkte Peter Madsen

Bevisvärdet av den misstänktes egen utsaga försvagas om det kommer olika versioner av berättelsen. I ubåtsfallet sade Peter Madsen i ett första skede att han lämnat Kim Wall nära spetsen av Refshaleøen och nu har han en annan förklaring.

– Det här handlar om en ytterst labil person vars uppgifter knappast kan läggas till grund för ett avgörande, säger han.

Förhörsledare och åklagare har nu som uppgift att ta reda på exakt under vilka premisser den påstådda olyckan inträffade och var kroppen finns.

– Förhörsteknik och förhörstaktik kan inte nog betonas i det här sammanhanget. Man har endast en version möjlig så länge obducenten inte kan tala om resultatet av en obduktion, säger han.

Även om en död människa själv inte kan tala eller berätta vad som inträffat kan en rättsläkare via en obduktion tala i den dödes ställe.

– Det är väldigt viktig information i ett sådant här sammanhang. Sannolikt helt avgörande, säger Sven-Erik Alhem.

Läs mer: ”Kroppen är ofta avgörande för bevisningen”
