Anna-Lena Laurén:   Ett smutsigt barn vittnar om obildade föräldrar
Anna-Lena Laurén

Det hade ösregnat i Moskva och trottoaren var full av vattenpölar. Barnet som kom emot mig åkte sparkcykel och närmade sig en pöl. Då ljöd hennes mammas tordönsstämma genom luften.

– Våga inte åka genom pölen och bli smutsig!

Jag har hört samma röst ljuda i Moskva tusentals gånger.

– Ställ dig inte på knä, du blir ju svart av jord!

– Lek inte på marken, du får kläderna fulla med lera!

– Våga inte hoppa i pölarna, du blir ju alldeles våt!

Och varje gång tänker jag för mig själv: Åk genom pölen mitt barn, åk! Gräv i leran! Smutsa ner dig! Var ett barn, det är din rätt!

Det ska sägas omedelbart att sådant som en växande andel svenska barn inte längre förväntas kunna – att säga hej, tack och varsågod till exempel – fortfarande är normala färdigheter hos många ryska barn. Så det finns saker som ryska föräldrar gör rätt. Men det ena borde ju inte behöva utesluta det andra. Varje gång jag är i lekparken med min dotter har jag lust att rusa fram och säga till de andra mammorna (det handlar nästan alltid mammor eller mor- och farmödrar) att det är en helig rättighet för barn att hänga i trädgrenar, undersöka och ta i saker, utforska sin värld.

I Ryssland är fasaden viktig. Ett barn med slarviga kläder, oborstat hår eller snortappar i näsan vittnar om obildade föräldrar. Naglarna ska vara klippta och händerna rena. Man går inte strumpfota inomhus.

Barn ska trimmas och förädlas. De ska spela piano, dansa balett och lära sig engelska. En av mina bästa ryska väninnor trodde inte på mig när jag sade att jag hade lärt mig läsa själv innan jag började skolan.

– Det är omöjligt. Någon måste ha undervisat dig, sade hon.

Att barn som får friheten att upptäcka saker och ting själva faktiskt kan lära sig något avfärdade hon kategoriskt.

Till saken hör att jag inte kan undgå att påverkas av min omgivning. Så min dotter spelar mycket riktigt schack och går på konstklubb. Men jag är inte intresserad av att göra henne till en ny Kasparov. En inställning som en rysk, i Finland bosatt kvinna som jag träffade på tåget mellan Helsingfors och Petersburg, inte kunde förstå.

– Ni säger de barnen att de ska välja yrken och utbildningar de trivs med. Vilket svek! I stället för att tala till dem att de kan bli astronauter!
