Allt fler civila offer i sargat Afghanistan
Erik Ohlsson

För drygt en månad sedan publicerade FN:s särskilda organ för Afghanistan, Unama, sin senaste halvårsrapport om säkerhetsläget i det krigssargade landet. Slutsatserna är ytterst nedslående.

Läs mer: Michael Winiarski: USA:s insats handlar enbart om att utrota terroristerif(DN&&DN.Ads){DN.Ads.initAd('25392d1f-art1');}

Under perioden januari–juni i år dödades 1.662 civila afghaner som en följd av inrikes oro i landet. Över 3.500 skadades. Av de dödade är fler än en tredjedel kvinnor och barn.

Särskilt alarmerande är den kraftiga ökningen av döda i terrorrelaterade sprängdåd: hittills i år har antalet döda i vad FN kallar ”komplexa attacker” ökat med 15 procent, enligt statistiken.

Afghanistan har varit i mer eller mindre oavbrutet krig eller inbördeskonflikt de senaste tre decennierna, men det var först år 2009 som FN systematiskt började samla in uppgifter om civila offer.

Läs mer: USA-general: Nya trupper i Afghanistan inom kort

Den trend som utkristalliserats sedan dess är lika tydlig som oroväckande. Antalet döda och skadade civila har stadigt ökat – mellan 2009 och 2016 skedde en fördubbling av fallen. Och den region som drabbats hårdast är huvudstaden Kabul, som länge betraktades som en frizon från allvarligare våld och terror, tack vare den stora närvaron av regeringssoldater och säkerhetsstyrkor.

Att de civila i allt högre grad hamnat i skottgluggen beror främst på att striderna mellan de utlandsstödda afghanska styrkorna och upprorsgrupperingarna numera i hög grad förs nära – eller inne i – städer och samhällen.

Regeringens trupper kan oftast, med understöd från amerikansk militär, driva ut angriparna efter ett tag. Problemet är att regimmotståndarna sakta men säkert stärker sin närvaro, och att dessa grupper har ökat terrorn mot civila.

Talibanerna, de sunnimuslimska extremister som har starka rötter inom den etniska gruppen pashtuner, är den starkaste regimfientliga grupperingen – men de är långtifrån den enda.

General John Nicholson, som leder de amerikanska styrkorna i Afghanistan, konstaterade nyligen i en intervju att av de 98 väpnade grupper som USA stämplat som terrorister återfinns 20 i Afghanistan och dess grannland Pakistan.

Bland annat har terrornätverket IS sedan en tid en märkbar närvaro i vissa distrikt i Afghanistan. Tidigare denna månad genomförde IS-terrorister en självmordsattack mot en shiaislamsk moské i storstaden Herat, där minst 33 människor dödades och ett 70-tal skadades.

Även om amerikansk militär säger sig ha varit framgångsrik i att spåra upp och döda lokala afghanska IS-ledare, finns det en påtaglig oro i landet för att IS ska koncentrera sig än mer på Afghanistan när rörelsen nu drivs ut ur Syrien och Irak.

Det dåliga säkerhetsläget i Afghanistan förstärks av att de reguljära styrkorna enligt de flesta bedömare är i uselt skick. Regeringsarmén präglas av ineffektivitet, korruption och dålig moral. Utrustning för flera miljarder kronor som skänkts av USA har försvunnit, sannolikt försnillats.

Några av de få ljuspunkterna i dagens Afghanistan är den höjda utbildningsnivån och den vitala samhällsdebatten som drivs av oberoende nyhetsförmedlare som Tolo News och vederhäftiga forskningsinstitut som Afghanistan Analyst Network.

Men den som följer Tolo News nyhetsuppdateringar av de afghanska inrikeshändelserna blir inte särskilt upplyft: det som kallas ”en nationell enhetsregering” är ett tvångsgifte mellan två politiska fraktioner som vart och ett blockerar alla försök till framsteg. Och nyheterna om terrordåd och skärmytslingar återkommer med dyster regelbundenhet.

I detta ekonomiska, politiska och säkerhetsmässiga kaos har de afghanska myndigheterna fått en flyktingkris på halsen. I konfliktens spår är 1,8 miljoner afghaner på flykt från sina hem, samtidigt som grannlandet Pakistan tvångsutvisar hundratusentals afghanska flyktingar.

Det är bland annat i ljuset av detta man ska se den afghanska motviljan att samarbeta med den svenska regeringen om att återbörda de afghanska flyktingar, varav merparten är ensamkommande ungdomar, som vill stanna i Sverige och som fått stor uppmärksamhet de senaste dagarna efter protesten i centrala Stockholm.

För en dryg månad sedan sade Afghanistans flyktingminister Sayed Hussain Balkhi till DN:s utsända Terese Cristiansson att han vill att Sverige stoppar utvisningarna av afghanerna.
