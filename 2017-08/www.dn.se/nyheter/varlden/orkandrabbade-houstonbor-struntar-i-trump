Orkandrabbade Houstonbor struntar i Trump
Björn af Kleen

Men på lilla Zacatecas gnisslar tortillamaskinen troget och trycker ut perfekt brungräddade tortillas till en köande församling av fördrivna Houstonbor på jakt efter föda.

8.000 ska ha evakuerats till Houstons olika evakueringscenter, enligt uppgifter till tv-kanalen CNN, och över 30 000 människor totalt har eller väntas behöva fly från sina hem efter stormen.

Jose Tiscaveno, en 21-åring invandrad från Mexiko för fyra år sedan, tar sina plastpåsar med salsa och gräddfil till kvällens säng – ett säte i en hans röda Nissan-truck.

Jag kommer till motorvägssamhället Spring men inte längre.

Sträckor av riksväg 45 – den som vanligtvis tar Texaspendlare in i Houstons stadskärna – ligger under vatten.

Uppfarterna till motorvägen blockeras av polisbilar med påslagna saftblandare.

Under måndagen evakueras många Springbor från sina andelslägenheter till Spring High School, en kantig tegelbyggnad som just dekorerats för skolstart.

Bebisar, jyckar, kattungar. Och Texasbor av alla färger. Berg av förnödenheter, en rik meny av amerikansk kolesterol.

Att människor kommer samman i kris upprepas så ofta i katastrofreportage att utsagan börjar likna en klyscha.

Men Houstonborna är verkligen hjärtliga, mot varandra och främlingar. Även åldringar som just evakuerats med hjälp av båt lyser upp när man stör dem.

– Sverige?! Det är i närheten av Arkansas, är det inte?

Pensionären Phyllis Ahsley huttrar i en trådig frottéhandduk från en av gåvohögarna på Spring High School.

– Om jag visste att du skulle komma hela vägen från Sverige för min skull hade jag kammat mig, säger Phyllis, vars händer skakar lite av eftermiddagens händelser.

Hon och maken, som sitter tyst, har bott nere vid golfbanan i 21 år.

– Kom tillbaka ikväll: det är fullt av unga kvinnor här.

Samtidigt som Springs befolkning tar skydd i skolan håller Trump presskonferens i Vita huset. Presidenten försvarar bland annat sitt beslut att tillkännage kontroversiella nyheter vid samma tidpunkt som stora delar av befolkningen och medierna var upptagna med stormen Harvey. Benådningen av den främlingsfientlige sheriffen Joe Arpaio kablades ut i fredags kväll, då Harvey drog in över Texas kust.

Springborna kunde inte bry sig mindre om den cynismen.

Att USA är decentraliserat och att befolkningen tyr sig till civilsamhället, snarare än till nationella politiker, blir uppenbart på evakueringscentret.

När jag ställer frågor om Trump, och om Texas verkligen kommer få alla pengar som presidenten nu utlovar i återbyggnadsbidrag, tittar Springborna på mig som jag frågat om jultomten finns.

Trump? Who’s that.

– Det här är folk som hjälper folk, säger Phyllis Ahsley och tittar ut över matsalen.

Steve Mulden, en skallig säljare i energibranschen, är visserligen en smula irriterad.

– Myndigheterna körde med dubbla budskap. Först skulle vi inte ge oss av. Sen var det obligatoriskt att göra det. Då var vägarna avstängda. Det är inte bra. Men sådan är politiken: en massa människor med olika åsikter. Men man tycker att de borde lärt sig hur man får folk ur huse vid det här laget, även om detta är en rekord-orkan, jag vet.

• Läs mer: Motstridiga uppgifter om evakuering i Houston

Hustrun Shery och hundarna Aby, Moly och Baily är alla på Spring High School.

Shery, som är skoladministratör, är mer irriterad på sig själv än på politikerna.

– Vi har bott i Houston i hela våra liv. Vi borde vetat att man ger sig av när det kommer en storm, säger hon.

Erica Casey, en afroamerikansk fembarnsmor som jobbar på varuhuset Coles, slog sig ned i Houstonförorten efter att ha flytt orkanen Katrina i New Orleans 2005.

Hon fick etableringsbidrag i Houston och har blivit Texas-älskare på kuppen, eller snarare Spring-patriot.

– Jag åker bara ned till stan om jag ska till tingshuset för en parkeringsbot, säger hon och kluckar.

Trumps besök under onsdagen tar Erica Casey med ro.

– Åh gud. Jag röstade inte på honom. Men han är vår ledare nu, så man får lita på att han gör vad som är bäst för landet.

Stormen Harvey väntas nu få nya krafter och leda till fler kraftiga skyfall de närmaste dagarna. Ännu en kulmen väntas på onsdag och även delstaten Louisiana kan drabbas av översvämningar.

Åtta personer har bekräftats döda i stormen Harveys fotspår. Ytterligare sex människor, en familj med fyra barn, tros ha omkommit när deras minibuss sjönk.
