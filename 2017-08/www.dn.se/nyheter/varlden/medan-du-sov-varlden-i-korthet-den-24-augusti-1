Medan du sov: Världen i korthet den 24 augusti
DN

Tolv omkomna i tyfon

Minst tolv människor har omkommit i den kraftiga tyfonen Hato som har drabbat Macao och Hongkong.if(DN&&DN.Ads){DN.Ads.initAd('99fc2d0b-art1');}

Åtta personer omkom i Macao som drabbats värst. Lokala medier visar bilder på bilar under vatten och människor som simmar längs gatorna. Områdets berömda jättekasinon drevs med reservgeneratorer.

Räddningstjänsten i Macao arbetar med att försöka rädda människor samtidigt som området städas upp efter tyfonen.

Minst fyra människor har omkommit i den kinesiska provinsen Guandong där över 26 000 evakuerades. Nästan två miljoner hushåll var en kort stund utan ström.

I Hongkong hade myndigheterna utfärdat stormvarning av högsta graden. Mer än 120 personer skadades i ovädret.

Dussintals saknas efter båtolycka i Brasilien

Minst tio personer har omkommit och dussintals saknas sedan en båt sjönk i sjunkit i Xingufloden i delstaten Para i Brasilien.

Fortfarande saknas dussintals människor som befann sig på båten när den sjönk i floden Xingu i den norra delen av landet. 70 personer ska ha befunnit sig på båten vid tillfället, rapporterar nyhetsbyrån AP.

Räddningsarbetare arbetar vid floden, som ligger i närheten av Amazonfloden och har många stora bifloder.

Orsaken till att båten sjönk är ännu inte fastställd.

Terrorhot stoppade rockkonsert i Rotterdam

Spansk polis terrorvarnade myndigheterna i Nederländerna – som på onsdagskvällen stoppade en skåpbil lastad med gasflaskor. Det amerikanska rockbandet Allah-Las fick ställa in sin konsert i Rotterdam efter händelsen, rapporterar nyhetsbyrån AP.

Bandet, som skulle börja spela klockan 19.30, lokal tid, förhindrades att spela på grund av ett hot om ett terrordåd. På foton från platsen framgår det att lokalen har blivit avspärrad och att stora mängder poliser i skottsäkra västar befinner sig på platsen.

Rotterdams borgmästare Ahmed Aboutaleb berättade att en spansk skåpbil lastad med gasflaskor hade stoppats i närheten av platsen där bandet skulle spela, rapporterar nyhetsbyrån AP. Det var också en varning från spansk polis som gjorde att nederländsk polis ingrep på onsdagskvällen. Borgmästaren ville dock inte ge några fler detaljer om varningen eller från vilken region i Spanien varningen kom ifrån.

Minibussen har ingen koppling till dåden i Barcelona och Cambrils, där sammanlagt 15 människor dödades i förra veckan, uppger en källa inom rättsväsendet för Reuters.

Den utpekade skåpbilens förare har gripits av polisen, enligt AP.
