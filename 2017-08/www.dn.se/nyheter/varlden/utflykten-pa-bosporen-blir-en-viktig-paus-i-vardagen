Utflykten på Bosporen blir en viktig paus i vardagen
Terese Cristiansson

Det är med ängsliga steg som 50-åriga Sumbul går upp på båten Edim. Hon håller sina två sonsöner hårt i handen så att de inte ska komma bort bland de cirka 250 kvinnorna som också ska ombord.

– Jag har sett Bosporen på håll, men det var många år sedan jag var på en båt. Jag kan inte ens minnas när, säger hon.

Vi har träffats en stund tidigare i den fattiga stadsdelen Maltepe där fem bussar stod uppradade utanför folkets hus för att ta kvarterets kvinnor till en båt vid Bosporen. Sumbul kom förbi av en slump.

– Jag visste inte att det var en utflykt. Den hade jag velat åka på, sade hon och tittade längtansfullt på de andra som gick på bussen.

En av arrangörerna från stadsdelsnämnden hörde henne och fixade snabbt en plats åt henne också. Hon är profilen de söker: hemmafru, städerska, ansvar för flera barn och barnbarn samt med en son i fängelse.

– Sedan han greps måste jag ta hand om hans familj också. Jag kan aldrig åka någonstans, berättade hon.

Maltepe är en stadsdel med 500 000 invånare och har sedan 2015 arrangerat båtturer för Istanbuls hemmafruar, framförallt från fattigare kvarter. Årets turer har precis börjat och är populärare än någonsin.

– Det kom till vår kännedom att många kvinnor aldrig lämnar sin egen gata och aldrig har sett eller varit på Bosporen. De känner inte heller till sina lagliga rättigheter, säger Canan Döner som är med och arrangerar båtturerna.

Stadsdelsnämnden fokuserar på hemmafruar och kvinnor med handikapp i familjen. Under resan delas det ut ett formulär. Efter resan går personal från socialnämnden genom svaren och försöker identifiera kvinnor som är utsatta för våld i hemmet eller behöver extra hjälp att hand om barn eller vuxna med funktionshinder.

– Men just i dag handlar det om att ge kvinnorna ett andrum där de kan ha kul och kanske träffa några vänner, säger Canan Döner.

Borgmästaren Ali Kılıç som öppnar tillställningen håller med:

– Ha kul, prata med varandra och glöm vardagen och era män där hemma, sade han vilket drog rungande applåder.

På frågan hur han fick männen att låta deras fruar åka iväg svarar han.

– Jag frågade inte, jag är borgmästare och bestämmer detta. Sen är det inga män på båten så det finns inga problem, säger han.

När orkestern på båten drar igång kastar sig Nizan Yildiz ut på dansgolvet.

– Det är min 23-åriga bröllopsdag men det är inte den jag firar utan att jag är här. Jag har aldrig varit på Bosporen och kastade mig på båten när jag hörde om möjligheten, säger hon och dansar vidare.



”Vatten är glädje”, säger Sumbul som till slut slappnar av medan barnbarnen Serkan och Berhet lekar på båten.

Men bland de cirka 250 kvinnorna finns det också många med tårar och typiska historier från Istanbuls hemmafruar.

Nusret Ayhan och hennes vän Sehriban är med på båten. Nusret Ayhan kom som föräldralös 4-åring till Istanbul för 60 år sedan. Hon började städa tidigt och gifte sig för 48 år sedan och fick fyra barn. Men efter 20 års giftermål fick hennes man cancer och förlamades i stora delar av kroppen. När han dog blev dottern så traumatiserad att hon drabbades av ansiktsförlamning. Då valde hennes man att lämna henne och deras gemensamma funktionshindrade dotter. I dag tar Nusret Ayhan hand om både sin dotter och dotterdotter på heltid, utan stöd från staten.

– Jag hoppas att borgmästaren ser mig och kan hjälpa mig, säger hon och gråter.

En ung kvinna som inte vill säga sitt namn berättar att hon blev bortgift med tvång när hon var 14 år och att hon fick sitt första barn när hon var 16 år.

– Jag lever i ett hem utan kärlek och jag kommer aldrig därifrån. Att få komma ut på den här båten är helt fantastiskt, säger hon.När båten väl åkt i en timme börjar Sumbul och hennes två barnbarn äntligen spricka upp.

– Mitt liv är bara allvar. Jag tänker på min son som är i fängelse, på mina andra två söner och barnbarnen. Jag måste städa och dra in pengar till alla. Att nu sitta här på båten är fantastiskt, säger hon och ler stort.

Hon pekar ut mot vattnet.

– Det här är glädje, säger hon.
