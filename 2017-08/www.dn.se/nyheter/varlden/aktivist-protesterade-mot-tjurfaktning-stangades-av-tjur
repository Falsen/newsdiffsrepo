Aktivist protesterade mot tjurfäktning – stångades av tjur
Sofie Österström

När tjurfäktningen pågick i staden Carcassone i södra Frankrike i söndags hoppade en aktivist in i ringen på arenan.

Mannen var, tillsammans med en annan aktivist, på plats för att demonstrera mot ”novillada”, tjurfäktningar med unga tjurfäktare.

Men när mannen tagit sig in i ringen attackerades han av en tjur, och skadades av tjurens horn. Aktivisten ådrog sig en skada som, enligt polisen, dock inte ska ha varit djup, skriver brittiska The Guardian. Den andra aktivisten ska inte ha skadats, men greps likväl av polis.

Tjurfäktning är tillåten i vissa delar av södra Frankrike. I de flesta delar av landet är den kontroversiella traditionen dock förbjuden.

Även om tjurfäktning har dalat i popularitet de senaste åren, anser de som försvarar traditionen att den har stor kulturell betydelse, och ingår i en tradition som går hundratals år tillbaka i tiden, skriver The Guardian.
