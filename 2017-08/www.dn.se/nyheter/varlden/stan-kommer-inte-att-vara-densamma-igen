”Stan kommer inte att vara densamma igen”
Philip Teir

På de krogar som höll öppet i Åbo på fredagskvällen var samtalsämnet givet. Redan under eftermiddagen fylldes de sociala medierna snabbt med människor som markerade att de var i säkerhet efter knivattacken på Salutorget.

– Den här staden kommer aldrig att vara densamma igen. I framtiden kommer en attack alltid att vara ett potentiellt hot i Åbo. Det är ju definitionen av en terrorattack, att man gör folk paranoida och rädda, säger Marko Soramäki, som sitter på en krog i centrum av Åbo och diskuterar dagens händelse med sina vänner.if(DN&&DN.Ads){DN.Ads.initAd('f0bdc680-art1');}

Läs mer: Flera knivhuggna i Åbo – två döda

I Finland är den här typen av knivdåd ovanliga, även om hela bilden inte klarnat på fredagskvällen. Polisen påpekade under sin presskonferens att Finland drabbats av både knivattacker och skolskjutningar tidigare, och ville åtminstone inte ännu klassa eftermiddagens attack som ett terrordåd.

Cecilia Lundberg befann sig på Salutorget i Åbo vid fyratiden, strax innan larmet gick till polisen. Hon berättar för DN att hon reagerade när hon plötsligt hörde någon som skrek.

– Jag stod och impulsköpte blommor, men först skämtade vi bara om att skriken handlade om helgen som började. Efter en stund började folk skrika i panik. Då såg jag två förövare som sprang mot torget. En av den sprang fram till en kvinna med barnvagn, och jag såg att han knivhögg henne i nacken eller ryggen och sprang vidare.

Lundberg säger att hon såg två gärningsmän, medan vissa vittnen talat om tre. På fredag kväll bekräftade polisen att man gripit flera personer. Att förbipasserade försökte springa efter förövaren kan också ha orsakat förvirring kring hur många gärningsmännen var

– Jag kunde inte uppfatta vad den andra mannen gjorde. Så småningom koncentrerade sig alla som var på plats på att ta hand om barnet och kvinnan, säger Cecilia Lundberg.

Läs mer: Ögonvittne: Han knivhögg henne i nacken

Enligt uppgift skadades en del människor för att de försökte stoppa gärningsmannen. Fyra kommer att få lämna sjukhuset idag, och en fick lämna sjukhuset redan igår.

– Jag stod och impulsköpte blommor, men först skämtade vi bara om att skriken handlade om helgen som började.

Mia Österlund, också hon bosatt i Åbo, befann sig på varuhuset Stockmann intill torget då kunderna uppmanades att inte lämna byggnaden.

– Butikschefen sa med darr på rösten att alla ska stanna i varuhuset. Efter en stund evakuerades varuhuset. Alla var tysta och ingen fick röra sig mot torget, säger hon.

När DN besöker torget runt åttatiden är det nästan tomt, förutom flera patrullerande polisbilar.

Pia Lahtinen är på väg till sin stamkrog för att träffa vänner.

– Men jag vet inte om det är öppet nu, säger hon.

Hon tycker att Åbo normalt är en väldigt lugn stad.

– Men man börjar se på utlänningar på ett annat sätt när sånt här händer. Nu säger de ju i och för sig att det inte handlar om en terrorattack, säger Lahtinen.

Mia Kuusisto och Kristian Engdahl är ute och går med sina hundar.

– Det känns lite osäkert men vi ville komma och se hur det ser ut. Polisen säger ändå att det är 99 procent säkert på stan, säger Kuusisto.

– Det läskiga är att man inte vet om det finns flera gärningsmän, säger hon.

Läs mer: Detta vet vi om knivdådet i Åbo

Kristian Engdahl, som är uppvuxen i Växjö, säger att attacken inte får honom att känna sig speciellt osäker.

– Jag är van, jag kommer från Sverige. Jag förstår ju att de som är uppvuxna här tycker att det är jobbigt, men för mig är det inget nytt, säger han.

Kuusisto säger att knivattacken inte var en överraskning.

– Jag har tänkt att det var en tidsfråga innan något liknande skulle hända i Finland, men jag trodde att det skulle hända i Helsingfors, inte Åbo, säger hon.

Läs mer: Anna-Lena Laurén: Våldet kom till Finlands äldsta stad

Åbo stad erbjöd krishjälp via telefon och på plats igår.

– Vi fick larm kvart över fyra och hade telefonjouren redo halv fem. Telefonlinjerna har varit upptagna hela kvällen, så det har funnits ett behov av att prata, säger Sara Malila som är informationschef på Åbo stad.
