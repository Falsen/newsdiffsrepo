Uppgivenhet och desperation mötte Trump
Björn af Kleen

Spring i norra Houston liknar allt mer en spökstad. Vanligtvis ligger här köplador fulla av dygnetruntöppna snabbmatsrestauranger, apotek och bensinmackar.

På tisdagsförmiddagen är allt släckt och stängt, med små papperslappar på dörrarna om att arbetsgivarna inte vill utsätta anställda för riskerna i biltrafiken. Det är svårt att få fatt i basvaror. Motellen är fulla. Rummen förblir ostädade eftersom personalen är strandad.

På måndagskvällen blev det fullt på Spring High School, där ett räddningscenter upprättats i matsalen.

Regnet fortsätter obönhörligt. Allt som bryter igenom det monotona forsandet är räddningsfordonens sirener. På tisdagsmorgonen läcker en damm i nordvästra Houston och myndigheter uppmanar människor i närheten att fly därifrån. Samtidigt konstaterar prognosinstitutet National Weather Service att Harvey slagit historiskt rekord i tropisk regnmängd, med en samlad nederbörd på omkring 1,2 meter.

Just det rekordet hade de patriotiska Houstonborna gärna avstått.

Tonläget bland evakuerade på Spring High School blir allt mer uppgivet och desperat. Vid tiotiden på måndagskvällen, när man släcker lamporna i matsalen och idrottshallen, börjar många snyfta. Adrenalinet som rusade genom kroppen under räddningsaktionen avtar.

Det går upp för Steve Mulden, en tunnhårig säljare i energibranschen, att det kan ta månader för honom, hustrun och deras tre hundar att återvända hem.

På tisdagsmorgonen står han med vattnig blick, i samma tunna shorts och t-shirt som dagen innan.

Steve Mulden har aldrig tidigare upplevt samma nakna sårbarhet. Han är konservativ, en Trumpväljare, som egentligen tycker man ska kunna ta hand om sig själv. Nu är han beroende av volontärerna på skolan, och utan försäkring på sitt hus.

– Den där översvämningspremien är egentligen billig, eftersom vi bor i ett område som är klassat som säkert, kanske 400 dollar om året. Därför hoppar man över den. Vi är i en ålder där vi egentligen hade tänkt att flytta. Om bara vattennivån håller sig under eluttagen borde det inte bli för dyrt att ersätta mattor och tapeter.

Erica Casey är en afroamerikansk fembarnsmor som jobbar på varuhuset Coles. Hon slog sig ned i Houstonförorten efter att ha flytt orkanen Katrina i New Orleans 2005, hon presenterar sig som ”Katrina-överlevare”. Erica Casey fick etableringsbidrag i Houston och har blivit Texas-älskare, eller snarare Spring-patriot.

– Jag åker bara ned till stan om jag ska till tingshuset för en parkeringsbot, säger hon.

Inte heller Erica Casey har någon översvämningsförsäkring. Den skulle kostat henne 100 dollar i månaden, pengar hon lagt på barnen. Den äldsta sonen läser på ett tekniskt universitet.

– Men lita på mig! Jag tänker skaffa en försäkring nu.

Enligt experter saknar omkring 80 procent av de drabbade i Houston översvämningsförsäkring. Tusentals kan tvingas sälja eller ta lån för att kunna flytta hem. 1,2 miljoner fastigheter som kan drabbas av Harvey ligger inte i områden som krävt försäkring.

I gymnastiksalens nattmörker, där det luktade fuktigt av alla våta frottéhanddukar, gnagde myndigheternas dubbla budskap i skallen på Steve Mulden. Guvernören Greg Abbott som i slutet av förra veckan uppmanade människor att evakuera sig. Borgmästaren Sylvester Turner som upprepade det rakt motsatta budskapet: stanna inne. Trafiken är livsfarlig.

– Först sade man att vi inte skulle ge oss av. Sen var det obligatoriskt att göra det. Då var vägarna avstängda. Man tycker att de borde lärt sig hur man får folk ur huse, även om detta är en rekordorkan, säger Steve Mulden.

På tisdagsförmiddagen är han mer irriterad.

– Varför lyfte inte Abbott på luren! Varför samordnade man inte? Jag lovar att det är politik bakom. Om en säger en sak, måste den andra säga motsatsen. Här i Texas tenderar man att lita på sina lokala ledare, så många lyssnade nog på borgmästaren.

Alla budskap om slagna rekord – radiokanalerna i Houston talar om ett bibliskt oväder, om apokalyps, om den värsta stormen på tusen år – tenderar att överskugga diskussionen om klimatkris och mer säkra byggnadstekniker. En debatt som anas i amerikanska riksmedier.

Klimatkris är ett politiskt laddat ord i stora delar av USA. Högerdebattören Ann Coulter, som har 1.6 miljoner följare på Twitter, skrev på måndagen: ”Jag tror inte att orkanen Harvey är Guds straff för att Houston valde en lesbisk borgmästare. Men det är mer trovärdigt än ”klimatkris”. (Houstons förra borgmästare Annise Parker var homosexuell.)

Steve Mulden drar själv inga strukturella slutsatser av Harvey. Det är inte säkert att han försäkrar sig i framtiden.

– De säger att Harvey är den värsta stormen på tusen år. Hur sannolikt är det då att det kommer en till med samma styrka under vår livstid?

Få på Spring High School har något att anmärka på president Trumps agerande så långt.

– Men det sägs att han är den president i historien som varit snabbast med att ringa guvernören och utlova federala medel, säger Steve Mulden. Redan nu kan man tydligen skicka in sina papper om återuppbyggnadsstöd.

Vid lunchtid på tisdagen kom Donald och Melania Trump till Corpus Christi, kuststaden väster om Houston där Harvey slog till i fredags.

Besöket lär få avgörande betydelse för bilden av Trumps förmåga till inlevelse för en utsatt grupp amerikaner. Under den inledande presskonferensen, då alla officiella företrädare berömmer varandras engagemang, biter sig Trump i tungan.

– Vi ska inte säga grattis nu… vi ska gratulera varandra när det är över, säger Trump.

Politiska motståndare i Washington DC kritiserar presidenten för att vara för ivrig.

På CNN:s hemsida skriver Jen Psaki, gästforskare vid Georgetown-universitetet och tidigare talesperson för Barack Obama, att alla helikoptrar som cirkulerar över Trump kunde använts i räddningsarbetet.
