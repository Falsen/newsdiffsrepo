Många republikaner lättade efter Trumps besked om Afghanistan
Björn af Kleen

Republikanska partiet, i chock och splittring efter Trumps stöd till nynazister och vitmaktanhängare i Charlottesville, tycktes lättat av presidentens relativa ödmjukhet när han avslöjade sina planer för Afghanistan natten till tisdagen.

Flera betydelsefulla republikanska röster, som under den senaste månaden tvingats ta avstånd från Trump, kunde andas ut på måndagskvällen.

Den republikanske talmannen Paul Ryan sade sig vara nöjd med Trumps tal om framtiden i Afghanistan och den ”principfasta realism” som väglett presidenten till hans nya linje.

I praktiken betyder det att Trump faktiskt har lyssnat och rättat sig efter sitt nya kabinett som domineras av män med militär bakgrund, varav flera med djupt engagemang i just Afghanistankriget. Trumps stabschef John F Kelly, pensionerad general i marinkåren, förlorade 2010 sin egen 29-årige son Robert Kelly i kriget, när denne klev på en landmina.

Också John McCain, den republikanske senatorn som lagt krokben på Trump i presidentens försök att reformera sjukvårdsförsäkringen, var försiktigt positiv till huvuddragen i Trumps Afghanistantal.

– Det är särskilt betydelsefullt att den nya strategin inte innefattar något datum för tillbakadragande utan snarare försäkrar att framtida beslut om att reducera vårt engagemang baseras på omständigheter på marken, sade John McCain.

Trump, som gick till val på dra sig tillbaka från internationella konflikter, accepterade kabinettets nya linje under ett sammanträde med säkerhetsrådgivare på fritidsresidenset Camp David i Maryland i fredags.

Det var samma dag som Trumps tidigare chefsrådgivare och kampanjmakare Stephen Bannon avskedades från Vita huset. Under sommaren försökte nationalisten Bannon förgäves övertyga Trumps försvarsminister James Mattis om vikten av att hålla kvar en mer isolationistisk linje. I stället för att skicka fler amerikanska soldater till Afghanistan yrkade Bannon på att låta privata aktörer i säkerhetsbranschen, som företaget Blackwater, axla ansvar.

På fredagskvällen återvände den fallne Stephen Bannon till Breitbart News, den inflytelserika digitala medieplattform som han tidigare fungerade som styrelseordförande för. Breitbart News reagerade omedelbart på Trumps Afghanistantal och identifierade presidentens nationalistiska bas, samlad under sloganen ”Amerika först”, som måndagskvällens stora förlorare. Breitbart News återpublicerade Twitterbudskap som ironiskt dubbade säkerhetsrådgivaren HR McMaster till ny president och Trumps svärson Jared Kushner till general; två av Stephen Bannons fiender i administrationen.

Majoriteten bedömare – inklusive president Trump själv – verkar hysa få förhoppningar om att USA på kort tid ska kunna dra sig ur Afghanistan som vinnare. Såväl militärt som diplomatiskt ser den närmaste framtiden mörk ut. Talibanerna, som USA bekämpar främst genom att träna afghanska soldater, är på frammarsch och kontrollerar 48 av landets 400 administrativa områden, enligt statistik i The New York Times. Under 2017 har elva amerikanska soldater dödats i Afghanistan, den senaste förra veckan.

Vid sidan om att öka antalet soldater i regionen med omkring 4 000 man – som ska få ökat mandat att döda terrorister – lovade presidenten att stabilisera regionen med kraftfulla diplomatiska och ekonomiska åtgärder.

Men utrikesdepartementet är fortfarande kraftigt underbemannat, särskilt vad avser Afghanistan med omnejd. Trump har ännu inte tillsatt någon ambassadör i Kabul.
