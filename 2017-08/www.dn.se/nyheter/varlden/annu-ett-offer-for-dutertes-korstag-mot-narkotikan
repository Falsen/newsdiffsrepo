Ännu ett offer för Dutertes korståg mot narkotikan
Torbjörn Petersson

Zoren Morales hade just börjat ett nytt liv.

Det tog slut med ett skott som gick in i nacken och ut genom pannan – på dagen ett år efter att Filippinernas president Rodrigo Duterte startade vad han kallar kriget mot drogerna.En lokal tv-stations lampor lyser in på gårdsplanen där tvåbarnspappans liv just har upphört efter bara 21 år. Skuggorna spelar på husväggen när kriminaltekniker utreder förloppet. Den här gången pågår brottsplatsundersökningen i stadsdelen Saint Vincent, men synen är densamma veckans alla dagar i fattiga bostadskvarter i huvudstaden Manila.

Nyfikna samlas med stirrande blickar. Några kände offret, de flesta vet vem han var. Han hade vunnit en vadslagning och väntade på vinsten. Då kom en civilklädd man i basebollkeps och lyfte ett vapen.

Zoren Morales fru har fått beskedet på telefon och kommer rödgråten rusande i gränden med sina två döttrar, tre år och fyra månader gamla. Treåringen skriker hjärtskärande. Hon slutar inte. Den döde mannens mostrar och syster sluter upp. Alla försöker trösta varandra. Sedan anländer offrets föräldrar och går med stöd av varandra in på det avspärrade området.

Kameramannen släcker tv-ljuset i väntan på att liket ska bäras ut. Han plockar upp mobiltelefonen och fördriver tiden med ett spel.

○○○

En obehaglig rutin har efter ett år skapats kring kampanjen som hittills officiellt kostat minst sjutusen, men troligen många fler, människor livet.

Räderna, utförda av polis men oftare av oidentifierade män och dödspatruller, fördöms av en stor del av omvärlden, men applåderas av många filippinier, varav de flesta bor långt från slummen. De säger att gatorna blivit säkrare. De menar att landet behöver en ledare som inte är rädd för hårda tag.

President Duterte ville upprepa vad han redan hade testat som borgmästare i staden Davao i en kampanj där över tusen misstänkt kriminella beräknas ha strukit med. Han uppmanade därför till den nationella slakten på narkomaner och droghandlare med löftet att ingen som utförde avrättningarna skulle straffas.

I en nation där väljarna gärna ser en superhjälte som president var det ett vinnande budskap.

Zoren Morales hörde till dem som var rädda för att drabbas av kampanjen. I likhet med 1,3 miljoner andra missbrukare gick han därför till myndigheterna för att anmäla att han slutat med narkotikan. I några år hade han använt shabu, metamfetamin, som ibland kallas den fattige mannens kokain. Han var redo att genomgå rehabilitering.

Genom att registrera sig skulle Zoren Morales få amnesti, men i stället är det just personer som han, som gett sig till känna, som ofta råkar illa ut. Förteckningen tycks i själva verket fungera som en dödslista.

Mycket tyder också på att poliser själva är inblandade i droghandeln. De har motiv att tysta personer som kan avslöja dem. Av dem som dödats har påfallande många varit polisens informatörer.

○○○

I klungan av människor utanför brottsplatsavspärrningarna sprids uppgifter om vad som egentligen hänt. Den 21-årige Morales väntade på sin spelvinst på 1.200 pesos, cirka 200 kronor.

Den okände mördaren hade basebollkepsen neddragen i pannan när han kom gående i gränden. Han hade skjutsats till Saint Vincent på en motorcykel och när han började skjuta flydde Zoren Morales in på gården till huset.

– Det fanns barn därinne. Det är fruktansvärt att mördaren ändå sköt. En del av barnen låg och sov, säger Jonathan, en man i folkskaran vid avspärrningarna.

Efter dådet gick mördaren kallblodigt därifrån. Han brydde sig inte ens om att springa. Det visar hur säkra de känner sig, de som skjuter, enas människorna om som har samlats vid brottsplatsen.

Manilabor ser det på tv varje kväll. Skillnaden är att nu hände det i samma område för andra gången på tre dagar.

En man påminner om att Kina lovat att bygga ett stort drogrehabiliteringscenter åt Filippinerna.

– Men vem bygger de för när alla dödas? säger han.

En vit skåpbil backas långsamt in i den mörka gränden. Personalen på begravningsbyrån Calibo funeral service har tappat räkningen på hur många gånger de kommit till platser som denna det senaste året. Plockat ut båren och gått för att hämta en kropp.

Zoren Morales hade just börjat ett nytt liv. Det tog slut med ett skott som gick in i nacken och ut genom pannan. En lokal tv-stations lampor lyser upp gränden när tvåbarnspappans kropp bärs ut.

När de placerat Zoren Morales i en säck bär de ut honom och möts av förkrossade anhöriga. Gråten från den treåriga dottern blandas med gälla skrik från modern.

– Du måste sluta att gråta, tänk på ditt hjärta, vädjar en syster till mamman när båren baxas in i skåpbilen.

○○○

Dagen därpå sitter män och spelar schack i gränden där mordet ägde rum. Släkten Morales väntar på att kistan med den älskade Zoren ska anlända.

– Han hade fått en uniform och skulle ha börjat jobba vid shoppinggallerian på måndag, säger hans fru Lyn, som blivit änka vid 24 års ålder.

Hon tar stöd mot karmen i dörröppningen till familjens hem för att hålla sig upprätt. Hon vill berätta sin version av vad som hänt och insisterar – precis som övriga i familjen – på att DN publicerar bilder från brottsplatsen.

– Han hade inga prickar i polisregistret, det var därför han kunde få ett jobb. Sedan skulle vi använda hans första lön för att döpa vår yngsta dotter, säger hon.

Utanför familjen Morales hus står kompisen Romi som lärde känna Zoren när de var sex år gamla.

– Han sa att han hade blivit förföljd av bilar två gånger nära basketplanen. Folk hade nyligen frågat honom av vem de kunde köpa droger. Det verkade som ett försök att provocera fram något, säger Romi.

– Till mig sa han ingenting, säger frun Lyn.

Varken hon eller någon annan förnekar att hennes man hade missbrukat shabu. Mellan 1,8 och 3 miljoner invånare beräknas använda droger i Filippinerna. Det mesta smugglas in från Kina, men syndikat har också avslöjats ombord på fartyg i havet utanför Filippinernas kust. En annan gång skedde tillverkning på en svinfarm. Tanken var att lukten av grisarna skulle dölja framställningen.

En morbror till Zoren Morales hade föreslagit att systersonen skulle flytta ut i landsorten efter att ha registrerat sig hos myndigheterna, för att han skulle vara säkrare där.

– Men vi såg ju hur han hade ändrat sig, upphört med drogerna och börjat ett nytt liv, så vi trodde han var säker här i Manila, säger mamman Zenaida Morales.

Hennes son gillade basket, han var en duktig biljardspelare, han brukade be sin moster Nelsie om pengar för att kunna spela dataspel och gick ofta hem till sin mor och åt frukost.

– Vi skämtade alltid när vi träffades, men han hade ändrat livsstil. Han skulle skaffa ett pass och flytta utomlands för att arbeta och skicka hem pengar. Det var hans planer, säger Zenaida Morales.

När Calibo Funeral Service anländer i sin vita skåpbil samlas grannarna. Begravningsfirmans män bär in krans, ljusstakar och sist kistan med Zorens kropp, som ska stå i hemmet fram till begravningen åtta dagar senare.

När Calibo funeral service anländer i sin vita skåpbil börjar det regna. Begravningsfirmans män bär in krans, ljusstakar och sist kistan, som ska stå i hemmet fram till begravningen åtta dagar senare. De anhöriga kommer att sitta på pass dygnet runt under likvakan eftersom det anses föra otur med sig att lämna kistan.

När locket fälls upp ser den treåriga dottern sin pappa under ett plexiglas.

– Pappa, pappa!

Det är ett förvirrande, förtvivlat ögonblick.

Då locket fälls upp ser den treåriga dottern sin pappa Zoren, under ett plexiglas. ”Pappa, pappa!” Hon bärs ut av sin morfar. Nästa gång av sin mormor. Sedan av sin mamma.

Flickan bärs ut av sin mormor. Nästa gång av sin morfar. Sedan av sin mamma. Treåringen vill hela tiden tillbaka in i rummet för att titta på sin pappa.

– Jag tycker så synd om hans barn, säger mostern Nelsie. Det här kriget mot droger saknar mening, det är bara fattiga människor som dödas.

Hon föddes och växte upp på Mindanao, den sydliga ön i Filippinerna där Rodrigo Duterte var borgmästare. Hon röstade på honom i presidentvalet.

– Jag ångrar mig gruvligt, säger hon.

I ett år har småhandlare och missbrukare som Zoren blivit röjda ur vägen vid sidan av normal rättsordning. Kvinnor har blivit änkor och barn har blivit faderlösa.

Vad som hände Zoren Morales kallas för utomrättslig avrättning, eller med en engelsk förkortning EJK, extrajudicial killing. Bakom företeelsen ligger ytterst Rodrigo Duterte som lovat att fälttåget ska fortsätta så länge han är president.

Nu vill han gå vidare: sänka straffmyndig ålder till nio år och återinföra dödsstraffet som Filippinerna avskaffade för drygt tio år sedan.

○○○

Inne i Quezon city jail, ett av Filippinernas mest överfulla häkten, finns över 2.700 fångar på ett utrymme som byggdes för 800.

Hettan dallrar den förmiddag vi gör ett besök. Luften är tung att andas. Det luktar svett och smuts. Celldörrarna står öppna och fångarna, som är klädda i gula t-tröjor, går fritt omkring innanför murarna. De står, sitter och ligger överallt dit vi kommer. Sjuttio procent av dem är misstänkta för narkotikabrott.

Quezon City Jarl är överfullt efter president Duterte startade kriget mot knarket.

Vi går från del till del i häktet och möts av intagna som antingen vänder bort blicken eller hälsar artigt. Här är det inte tal om isoleringscell, den hårdaste påföljden i många andra länder. Tvärtom består straffet i att aldrig lämnas ensam. Trängseln är av det slag som lätt kan leda till bråk.

– Självklart är det för trångt, de får försöka hitta någon plats att vila på så gott det går. Men isoleringscell är inte bättre. Det måste vara ett brott mot mänskliga rättigheter att isolera någon, säger Lucila Abarca, en anställd vid häktet som följer oss runt.

Hur ofta blir det slagsmål?

– Väldigt sällan. De vet att ingen vinner på det, och ledarna för gängen har stort inflytande.

Är du aldrig rädd? Fångarna står alldeles intill oss.

– Självklart är jag rädd när jag går in hit, men jag har lärt mig att kontrollera rädslan, säger Lucila Abarca.

Det här är kriminalvård på filippinskt sätt med metoder som är kända i Sydamerika.

”Värre än helvetet”, beskriver vissa fångar när de djupintervjuas av kriminalvårdsexperten Raymund Narag, en före detta fånge som satt oskyldigt dömd för mord i nästan sju år.

”Värre än helvetet”. Så beskriver vissa fångar livet i fängelset när de djupintervjuas av kriminalvårdsexperten Raymund Narag.

Underbemanningen är total. Häktet styrs till en del i stället av fyra kriminella gäng, som träffas minst två gånger i veckan för att diskutera och lösa problem som uppkommit om till exempel elektricitet, vatten och sängkläder.

– Det här är som ett litet samhälle. Gängen har självdemokrati och utser sina egna ledare som förhandlar, förklarar Lucila Abarca.

Det senaste året har filippinska fängelser intagit en föga hedrande förstaplats. Från 98.000 fångar har antalet ökat till 142.000 under presidentens kampanj. Trängseln i fängelserna har satt världsrekord, rapporterade BJMP, den filippinska byrån för fängelseorganisation den 1 juli.

– Här finns många problem och vi är medvetna om dem, men vi gör vad vi kan av situationen efter att president Duterte beslöt att starta kriget mot droger, säger David Jambalos, chefsövervakare vid Quezon city jail.

När över 4.000 fångar hade samlats innanför murarna blev situationen så brännande att 1 300 intagna akut flyttades till en annan anstalt. Det var en välkommen gallring i leden, även om den troligen var tillfällig. Bara under tiden vi tillbringar i häktet anländer en handfull nyintagna.

I en cell som är byggd för 10–15 fångar trängs över 100 människor.

I Quezon city jail används varje hörn av lokalerna. Fångarna sover tätt intill eller på varandra på golvet i ett rum som senare på dagen används som lektionssal. Andra intagna tillbringar 24 timmar om dygnet på golvet i tv-rummet. De får inte plats i cellerna som byggdes för 10–15 fångar, men där cirka hundra personer nu trängs i var och en av dem.

I tv-rummet äter de därför sina måltider, där sover de, tittar på såpor och försöker fly värmen och tristessen – häktets två värsta utmaningar.

Gängen står för 75 procent av fångarna och har olika kriminella specialiteter. Deras medlemmar bär tatueringar som visar tillhörighet. Därför är det första som sker med nyintagna en syning av kroppen för att se vilket gäng de tillhör. En jordglob, en kanin eller en katt – tatueringen avgör i vilken del av häktet de hamnar.

De genomgår även röntgen för att tuberkulos ska avslöjas. Det är en av de sjukdomar som ledde till att 26 fångar i Manilas överfulla fängelser dog under en sexmånadersperiod fram till i våras.

Varje fånge har en cylinderformad plastbehållare för sina tillhörigheter. Den kan också användas som pall. Några styrketränar i ett kyffe med gammal utrustning. Andra häller upp vatten för att tvätta sina kläder. En man sitter och läser en bok utomhus. En annan säljer riskakor till medfångarna. Häktets skönhetssalong håller öppet och i utrymmet vägg i vägg tillverkar två fångar varor som de säljer till besökare. Det är ett kaos med en ordning. Hierarkierna är tydliga.

Fem gånger om dagen räknas de intagna.

– Nej, det har aldrig hänt, säger Lucila Abarca och ler. Ingen har lyckats rymma så länge jag jobbat här.

På kvällarna lägger sig många på basketplanen under bar himmel för att sova. När regnsäsongen kommer måste de hitta andra ställen att tillbringa nätterna.

På morgnarna är det väckning halv sex. Därefter flaggresningsceremoni och morgonbön. En ed svärs till nationen.

Nära familjemedlemmar till fångarna är välkomna varje dag. Avlägsna släktingar och vänner får hälsa på två gånger i månaden. Men 80 procent av de intagna – som i snitt avtjänar över två år i häktet innan de fälls eller frias – får aldrig besök.

De fångar som medverkar i studier och deltar i religiösa sammankomster, tar på sig småjobb och sköter sig väl får poäng i häktets särskilda kreditsystem. En poäng ger en dag kortare straff när domen faller.

– Som mest kan de tjäna ihop poäng som gör att de förkortar sitt fängelsestraff med nästan ett år, upplyser Lucila Abarca.

Men det är inte alla som längtar bort från infernot i Quezon city jail. President Dutertes kampanj mot drogerna betyder att vissa fångar ser det som en välsignelse att vara inlåsta.

Innanför murarna skyddas de från polis och dödspatruller som härjar utanför.

○○○

Raymund Narag har skrivit en bok om sina erfarenheter på det ökända häktet. Han var 20 år och en framstående student när han blev oskyldigt dömd för ett mord på en annan elev.

– Jag förlorade hoppet när jag hamnade här, säger han sittande vid skrivbordet i Quezon city jail, dit han återvänder två månader om året för att intervjua fångar.

En nunna som arbetade frivilligt i fängelset fick honom på andra tankar. Eftersom han kunde skriva började han hjälpa andra fångar med brev åt deras flickvänner och föräldrar.

– Jag blev deras brevskrivare. Sedan blev jag deras juridiska ombud och den första fången som blev lärare för andra intagna i ett fängelse i Filippinerna, säger han.

Raymund Narag hade suttit inlåst i nästan sju år när fängelsechefen varnades av dem som visste att han var oskyldigt dömd.

– Du kan ruttna i helvetet om du inte släpper Raymund, sa de till fängelsechefen, säger den i dag 42-årige Narag och skrattar åt minnet som ledde till att han försattes på fri fot 2002.

Boken han skrev blev uppmärksammad i USA. Han fick stipendium, flyttade dit och studerade fängelseorganisation, anstaltskultur och mänskliga rättigheter. Han tog magisterexamen och är i dag docent vid Southern Illinois university.

I över tio år har Raymund Narag undervisat i mänskliga rättigheter och utmanat den gamla ordningen i filippinska fängelser.

– Nu säger presidenten att det bara är att döda missbrukarna direkt, och att vi inte behöver följa några regler om mänskliga rättigheter. Det vänder upp och ned på allt och har förändrat Filippinerna, säger han.

Syftet är gott, menar kriminalvårdsexperten ändå. Rättsväsendet är långsamt, korrupt och tålamodskrävande ineffektivt. President Duterte vill få bort drogerna och får applåder för det på hemmaplan.

– På kort sikt ser filippinare fördelarna, men sättet som det görs på … Jag är rädd för hur det ser ut om fem år, säger Raymund Narag.

Han har erbjudit sig att hjälpa Rodrigo Duterte att få ordning på fängelserna.

○○○

– Bäst är om de dödar alla dessa kräk!

Vi har knappt hunnit hälsa förrän Sabino Garcia klargör sin åsikt. Han äger en förskola i Manila och är reservofficer. Han är en av alla filippinare som ställer sig bakom sitt lands president i hans val av metoder att rensa gatorna från narkotika, missbrukare och langare.

– Enligt min uppfattning var det nödvändigt att starta kriget mot droger. Det hade gått så långt och droger är roten till allt ont. De är ett hot mot oskyldiga människor.

Sabino Garcia äger en förskola i Manila och är reservofficer. Han är en av alla filippinare som ställer sig bakom sitt lands president i hans val av metoder att rensa gatorna från narkotika, missbrukare och langare.

Sabino Garcia anser att han har personlig erfarenhet för att kunna göra en korrekt bedömning av läget. Hans mamma har varit polis i hela sitt yrkesliv. Hans bror är narkoman, som länge missbrukat shabu och sedan fyra år försvunnit ur familjens liv.

– Tyvärr finns det nog ingen räddning för honom, säger han.

Sabino Garcia berättar att han ser en stor skillnad i sina egna kvarter sedan kampanjen mot knarket startade. Narkotikahandeln har nästan försvunnit.

– Jag är medveten om att drogerna inte kan elimineras helt, men vanligt folk behöver åtminstone inte vara rädda för att bli rånade och bestulna när de åker buss.

För att understryka budskapet säger han:

– Jag är ingen hjärtlös person, men jag är för hård disciplin. Om jag var president skulle jag också låta döda knarkare och langare.

Att Rodrigo Duterte är populär i breda folklager råder det inget tvivel om. Redan under tiden som borgmästare fick han ett rykte som Filippinernas svar på den amerikanske skådespelaren Clint Eastwoods skjutglade rollfigur Dirty Harry. Han gick till val som en person som förstår vanliga väljares problem.

– Diktatorn Ferdinand Marcos störtades 1986 av folkets protester. Sedan dess har vi haft demokratiskt valda presidenter från överklassen, som stöttat näringslivet och de rika. Duterte är folkets revansch, säger Sabino Garcia.

Ändå är det svårt att tro på opinionsundersökningarna, som efter valet 2016 pekade på ett 94-procentigt stöd för den nye presidenten. I dag ska andelen ha sjunkit till 75 procent. Hur är det möjligt när endast 38 procent av väljarna lade sin röst på Duterte i valet?

Under en vecka i Manila ställer jag samma frågor till Duterteanhängare:

Varför måste alla misstänkta dödas? Är det inte bättre att gripa dem, följa lagen, ställa dem inför rätta och ge dem ett straff om de är skyldiga?

När jag berättar om vad som hände den 21-årige Zoren Morales i Saint Vincent och om den sorg som hans anhöriga nu genomlider säger en av president Dutertes många supportrar:

– Det är väl klart att det är mycket känslor på en plats där någon dödas. Ingen vill se sina närmaste bada i blod.

När jag frågar vad som är det säkraste sättet att förebygga brott i Filippinerna svarar samma supporter:

– Manny Pacquiao.

Nationalidolen Pacquiao var den förste boxaren som blev världsmästare i åtta olika viktklasser. 38 år gammal har han numera också en politisk karriär som medlem i senaten.

Manny Pacquiao. Foto: Patrick Hamilton

När Manny Pacquiaos matcher visas på tv begås inga brott. Det är en allmänt vedertagen sanning. Hela landet, inklusive varenda mördare, langare och återfallsförbrytare som normalt är upptagna med att begå brott, sitter under dessa stunder framför tv-n och följer idolen. Den åsikten upprepas ständigt här.

Sabino Garcia ser för sin del hela kampanjen ”skjuta-först-och-fråga-sedan” ur ett samhällsekonomiskt perspektiv:

– Narkomanernas papper kontrolleras väldigt noggrant. Polisen är säker på att de håller på med droger, men om man sätter dem i fängelse måste man ge dem mat och tak över huvudet. Då kostar kriminella stora summor för landet.

Men vad säger religionen? Kyrkans makt är stor i det katolska Filippinerna. Säger inte Herren att man ska förlåta och att alla människor ska ges en chans till bättring?

Den storvuxne reservofficeren tycker att han har svar på den frågan också.

– Saken är att den typen av människor som det handlar om aldrig förändrar sig, säger han.

Sabino Garcia skäms när Rodrigo Duterte skämtar om våldtäkter och kommer med oöverlagda utspel, men i stort gillar han vad presidenten genomfört under sitt första år vid makten.

– Vi har blivit ett bättre land med Duterte. säger han.

○○○

Larmet går vid tio på kvällen. En droghandlare har försökt slänga en handgranat mot polisen och sprängt sig själv till döds. Vi åker till North Caloocan i norra Manila, ett ökänt kriminellt område och det distrikt i landet med flest polisingripanden per år.

Den här gången är alla de lokala tv-kanalerna på plats. Gränden utanför huset där den misstänkte langaren bodde och dödades badar i ljus. Invånarna i kvarteret har låst dörrarna och håller sig inomhus.

– Grannarna hade klagat på att mannen sålde narkotika, men det är inte bekräftat. Granaten exploderade i hans händer, säger en polisman.

Han har nio år i tjänsten, varav de tre senaste i denna tungt brottsdrabbade del av Manilas slum.

– Det är inte enda gången som det slutat på det här sättet, säger polismannen.



Polisen har spärrat av en gränd där en misstänkt langare dödats.

En lokal polischef gör ett uttalande i gränden. Den dödade beskrivs som en misstänkt langare och en nykomling i området. Han kallades Pido och hade bott på platsen mindre än tre månader. Av allt att döma saknade han familj. Grannarna klagade på att han sålde droger. När förstärkning kom från polisen plockade han fram granaten som exploderade.

– Jag är verkligen tacksam för att vi har en så stor närvaro av poliser i det här distriktet, säger polischefen innan han går hem.

○○○

Dagen efter träffar jag Cristina Aguirre, den dödade mannens nyblivna änka. De hade två söner, 25 och 16 år gamla. Hennes man hette Freddie och var fasadmålare. Familjen hade bott i huset i två år och i området de senaste elva åren. De sålde vatten och kex till grannarna. Alla visste vem han var.

Redan här är det uppenbart att de två versionerna skiljer sig åt.

Så här beskriver änkan vad som hände:

”Vi hade låst dörren och skulle gå och lägga oss. Då kom det fem män som klippte upp vårt lås med en bultsax. De bar civila kläder och tre av dem hade mask för ansiktet. Alla hade automatvapen och en av dem bar en handgranat i handen. Min man bad för sitt liv när en av männen tog strupgrepp på honom. En annan av dem pekade med sitt vapen mot mitt huvud. Sedan kom det fler män, tillsammans var de nio stycken och de sa åt mig och våra söner att lämna huset. Vi gick till grannkvarteret och efter cirka 30 minuter hörde vi två skott och sedan en explosion”.

– Jag har varit rädd för att det här skulle hända, säger Cristina Aguirre.

Hon erkänner att hennes man missbrukade narkotika.

Invånare i grannkvarteret beskriver deras gränd som ett drognäste.

Civila maskerade män gick in i familjens bostad. Exakt vad som hände där kommer nog aldrig att bli klargjort. Men efteråt tog polisen belåtet på sig ansvaret för att ha dödat en misstänkt langare.

– Min man var en god människa, lugn och omtänksam, säger Cristina Aguirre.

○○○

I juni försvann Rodrigo Duterte från offentligheten under en vecka. Den längsta tiden under hans tid som president. Hans kritiker spekulerade på sociala medier i att han var sjuk. Hans anhängare sa att han hade åkt till Mindanao för att själv ta befälet på fältet i striderna mot islamister som har kopplingar till terrorsekten IS.

”Presidenten lever och mår bra”, skriker rubrikerna en eftermiddag.

DN är på plats när Duterte dyker upp i strålkastarljuset igen. Det sker i presidentpalatset på en middag för hundratals inbjudna gäster för att avsluta den muslimska fastemånaden ramadan. Han går med långsamma steg fram mot ett podium. Där läser han från ett manus, men talar, ju längre anförandet pågår, alltmer fritt ur hjärtat.

– Jag är mycket ledsen för att det här har hänt … Jag blöder precis som ni, jag vill inte ens tala om det … Allt de vill är att döda och förstöra.

President Rodrigo Duterte talar och möter inbjudna gäster vid en middag i presidentpalatset.

Framförandet rör endast ett ämne: belägringen av staden Marawi som islamister med band till IS ligger bakom. Vilket fick presidenten att utlysa undantagstillstånd på hela Mindanao.

– En sak kan jag lova er och det är att Marawi ska byggas upp till en blomstrande stad igen, säger han innan han går ned från talarstolen.

Efter anförandet går president Duterte runt i lokalen och hälsar på gästerna.

En pianist spelar ett stilla stycke, medan presidenten går runt i lokalen och hälsar på gästerna. Under de vackra ljuskronorna är intresset minimalt för utrensningen av narkomaner och langare. Resultatet av kampanjen är detsamma som tidigare, men efter ett år håller verksamheten på att bli vardag. Få invånare upprörs utanför de fattiga kvarteren.

○○○

Åtta kvällar före president Dutertes tal i presidentpalatset mördas den 28-årige cykeltaxichauffören Jayson Tabilon Descarter i Navotas, ytterligare ett av Manilas slumområden. Han är en av sex personer på orten som skjuts den natten.

En grupp okända män med motorcykelhjälm och visir tvingar honom att följa med på en motorcykel. En kvart senare hittas han skjuten i en gatukorsning några kvarter från sin bostad.

Jayson Tabilon Descarter blev skjuten i huvudet, halsen och ena handen.

Om det börjar kännas som en uppräkning i dödande så stämmer det. Men detta är vad som inträffat i snitt 20 gånger per dygn i Filippinerna det senaste året. Det färgar helt livet i vissa bostadsområden.

– Han var en god människa och gav mig alltid pengar till mat. Men han hade fel vänner. Varje dag sa jag åt honom att sluta använda droger och skaffa ett bättre jobb, säger Josefina Tabilon, den dödade mannens mormor.

Hon står framför kistan där släkten håller vaka. Grannarna har skrämts av hans död och vågar nu inte gå ut efter klockan åtta på kvällen.

– Det var jag som uppfostrade honom och tvättade hans kläder. Man kan säga att jag genomförde mina plikter och såg honom växa upp. När Jason var liten kunde han inte sova om hans morfar inte låg bredvid honom i sängen, säger hon.

Så ser hennes minnesbild ut.

– Människor behandlas som kycklingar. Om de inte gillar kycklingen så dödar de den. De borde ha gett honom en chans att bättra sig, säger Josefina Tabilon.

○○○

Den filippinska regeringen pekar ut knarkare som icke mänskliga varelser, enligt Jacqueline de Guia vid Kommissionen för mänskliga rättigheter i Manila.

– Det har lett till att folk börjat fråga sig vem som är mänsklig och vem som inte är det. Det är ett stort steg tillbaka, säger hon.



Jacqueline de Guia, talesperson vid kommissionen för mänskliga rättigheter.

Drogmissbrukare beskrivs sakna mänskliga drag och anses då heller inte behöva behandlas med respekt för mänskliga rättigheter.

Antalet utomrättsliga avrättningar gick ner när president Duterte tillfälligt avblåste polisens arbete mot droger sedan korruption hade avslöjats i de egna leden.

– Men nu har de startat igen och det finns många tecken på att poliser själva är inblandade i droghandeln. Ett annat stort problem är att utredningarna går så långsamt, säger Jacqueline de Guia.

Fortfarande utförs morden ofta av maskerade okända män, men dessa fall vill regeringen inte längre utreda eller räkna in i statistiken.

Enligt den filippinska polisens egna siffror hade för flera månader sedan totalt 7.000–8.000 personer dödats i kampanjen, varav polisen låg bakom färre än 3.000. Sedan dess har dödandet tagit fart igen, men nu vill polisen bara erkänna sina egna fall. Den officiella dödsiffran angavs därför till 3.155 efter Dutertes första elva månader vid makten.

– Utredningar av det hemliga dödandet måste prioriteras. Inte bara de som görs av polisen. Om regeringen vägrar att undersöka de andra fallen så tolkas det som en tolerans för det sättet att döda, säger talespersonen för Kommissionen för mänskliga rättigheter.

När en sydkoreansk affärsman i vintras hittades livlös inne i polisens högkvarter i Manila ledde det till att president Duterte tillfälligt tog polisen ur arbetet mot droger. Polismän hade gripit affärsmannen med förevändning att det gällde narkotikabrott. Sedan pressade poliserna hans anhöriga på pengar. När han hittades död rullades skandalen upp.

– I andra fall är poliser själva inblandade i narkotikahandeln. Det gäller naturligtvis inte alla, men vi vill att polisen först rensar sina egna led från korruption och garanterar att de följer lag och ordning. Därefter kan de börja jaga narkotikabrottslingar, säger Jacqueline de Guia.

○○○

Till slut kan även myten om boxaren Manny Pacquiao avfärdas. Han som hållit ordning på gatorna bara genom att boxas på tv.

Han är inte samma boxare som när han mötte de bästa i världen. Han fängslar inte samma skaror framför tv-apparaterna.

Mitt under hans match mot en australier söker vi efter en lokal i Manila som direktsänder evenemanget. Då blir vi vittne till hur en ung man springer längs en gata, jagad av andra som skriker ”stoppa tjuven”. En stund senare förlorar Pacquiao överraskande matchen.

Foto i text: Roger Turesson
