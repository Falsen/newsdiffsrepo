Uppdaterad 2017-08-20

Publicerad 2017-08-20


Fler kan ha dött i explosionen i Alcanar
TT-Reuters

Polisen arbetar utifrån hypotesen att det finns sammanlagt tolv misstänkta i utredningen kring terrordåden, säger en talesperson för den katalanske polisen. Endast en av dem är enligt polisen på fri fot – en 22-årig man född Marocko, som polisen namngivit, och som spanska medier pekar ut som gärningsmannen i det blodiga dådet Barcelona.

Trots en massiv polisinsats, med vägspärrar över Katalonien, har polisen ännu inte lyckats hitta honom.

Tre marockanska och en spansk medborgare har hittills gripits misstänkta för kopplingar till dåden, och fem personer sköts ihjäl av polis i den attack som utfördes i Cambrils bara timmar efter dådet i Barcelona.

Poliskällor uppger för tidningen El País att polisen har hittat biologiska spår efter åtminstone tre personer i det hus som exploderade i staden Alcanar i onsdags. En av dem kan enligt spanska medier vara en imam i flera av de misstänktas hemstad, Ripoll, som varit försvunnen sedan i juni.

Men polisen kan inte bekräfta uppgifterna om att mer än en person omkommit i explosionen.

– Det kan vara en, två eller tre, säger talespersonen Albert Oliva.

Polisen misstänker att huset användes för att tillverka bomber. Enligt polisen kan det röra sig om en oavsiktlig explosion, som troligen satte stopp för ännu värre terrordåd, eftersom det verkar som att terrorcellen planerade dåd med sprängämnen. Enligt spanska medier hade de misstänkta även hyrt sammanlagt tre skåpbilar.

14 människor dödades och över 130 skadades i de båda terrordåden. På söndagen var fortfarande 54 personer kvar på sjukhus. För tolv av dem betecknas tillståndet som allvarligt.

Utanför Sagrada Familia under söndagens mässa. Foto: Alexander Mahmoud.

Under söndagen deltog bland andra kung Felipe och Mariano Rajoy i en mässa för att hedra offren för dåden i den berömda katedralen Sagrada Familia i Barcelona.

På kvällen kommer en tyst minut även att hållas innan premiären i den spanska fotbollsligan, när Barcelona tar emot Real Betis under stort säkerhetspådrag på Camp Nou. För att hedra offren för de dubbla terrordåden i staden ska båda lagen bära sorgeband.

Läs mer: Spaniens mest jagade man – här bodde han
