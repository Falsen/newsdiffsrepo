”Varje lokal makthavare gjorde vad de kunde för att hindra ett massivt uttåg”
Björn af Kleen

DN har besökt katastrofområdet och mött några av de drabbade.

– Om en ko pissar blir Texas översvämmat.

Det säger föreståndaren för en offentlig toalett på en rastplats en dryg timme norr om Houston. Han, som ogärna vill uppge sitt namn, är på väg att låsa byggnaden eftersom avloppssystemet slutat fungera.

Läs mer: Antalet dödsoffer stiger – minst åtta döda

Utanför regnar det ymnigt från en ljusgrå himmel. Temperaturen ligger kring 20 grader.Den luttrade inställningen till regnkatastrofen i sydöstra Texas, som dödat en handfull och hittills gjort omkring 30.000 människor tillfälligt hemlösa, är typisk för de Texasbor som bromsar in längs riksväg 45.

En man lämnar sitt förstörda hus genom fönstret i Rockport, Texas. Foto: Eric Gay/AP

Motorvägen skär lodrätt genom USA. Jag kör från Dallas tidigt på måndagsmorgonen: landskapet är platt och vidsträckt, vid horisonten en hotfull molnbildning. Vi är få som kör söderut mot Houston och kusten. När himlen då och då öppnar sig, och det börjar ösa ned, bromsar även de jättelika pickup-truckarna in.

– Mattläggarna kommer få bråda dagar, säger Karen, en pensionerad kvinna som bott 17 år i Houston och genomlevt flera orkaner.

Hon syftar på den framtida återuppbyggnaden av staden, som växt till USA:s fjärde största. Efter Katrina, orkanen som härjade grannstaten Louisiana i slutet av augusti 2005, betalade staten ut 15 miljarder dollar, omkring 130 miljarder kronor, från en nationell katastroffond.

Läs mer: Martin Gelin: Trump får kritik för naturkatastrofen

Nära sju miljoner människor bor i de områden i Texas som räknas som katastrofområden, skriver AP. Ovädren anländer nu med sådana intervaller i denna del av USA att de för med sig en liten säsongsbunden industri.

Karen, likt många andra som stannar till utanför den igenklubbade toaletten, hyllar grannsämjan i reaktionen, den spontana kavla-upp-ärmarna-anda som kompenserar bristen på koordination från myndighetshåll.

Människor köar i en matbutik för att bunkra upp med förnödenheter efter att Missouri City i Texas tvingats evakueras. Foto: Thomas B. Shea/AFP

Meteorologer hade visserligen förutsett ett kraftigt regnoväder till helgen. Ändå tycktes stadens myndigheter delvis tagna på sängen av kraften i regnet. Houstons borgmästare uppmanade in i det sista människor att stanna kvar i sina hem, vilket under söndagen skulle visa sig vara omöjligt. Tusentals tog sin tillflykt till taken. Houston är ett område i stark tillväxt, vilket förstärkt krisen. Den jordbruksmark som brukade suga upp kraftiga regn är i dag ofta bebyggd.

Läs mer: Orkanen tog familjens hem

25-åriga Lauren West har suttit instängd i sitt lägenhetskomplex i Houstonförorten Pearland sedan i fredags.

Hon säger över telefon till DN:

– Det var inte bara borgmästaren som uppmanade oss att stanna inomhus. Varje lokal makthavare gjorde vad de kunde för att hindra ett massivt uttåg. Jag tror inte de ville oss illa, men vädret blev sämre än vad varje prognos indikerat.

– På nyheterna ser man en kombination av otillräckliga myndighetsinsatser och väldigt modiga aktioner från privatpersoner som ger sig ut i sina egna båtar, säger Lauren West.Det är inte över än, verkligen inte.

På måndagen hade 75.000 samtal registrerats hos larmcentralen 911 i Houston.Borgmästaren Sylvester Turner, en demokrat, försvarar sin tidigare uppmaning till människor att stanna kvar i sina hem.

– Om man tycker att situationen är svår nu skulle en evakueringsorder ha utlöst en mardröm, sade Sylvester Turner på en presskonferens på söndagen.

– Man kan inte släppa ut 6,5 miljoner människor på vägarna.

Lauren West säger till DN:

– De lokala politikerna håller till varje pris fast vid sina ståndpunkter. Men personligen vet jag inte vad som hade varit bäst.

Lokala myndigheter har bekräftat att minst tre personer har omkommit i ovädret, enligt The Washington Post, två färre än vad som tidigare rapporterats av National Weather Service (NWS). Antalet döda väntas dock stiga. Regnet ska fortsätta ösa ned under mitten av veckan. Ovädret kan i sin tur skapa tornador.

Läs mer: Motstridiga råd om evakuering

Det kan också sprida sig till grannstaten Louisiana.

– Det är inte över än, verkligen inte, säger Elaine Duke vid USA:s ­departement för inrikes säkerhet.

I Houston har det regnat över 76 centimeter på två dygn och ytter­ligare drygt 50 centimeter regn förväntas de kommande dagarna.

Katastrofmyndigheten Federal emergency management agency (FEMA) uppmanar allmänheten att skänka pengar och assistera med att söka igenom hem. Enligt räddningstjänstens chef har man hittills räddat 2 000 personer.

I Dickison utanför Houston är 30-åriga Ify Echetebu och hennes familj instängda i en släktings bostad. Tillsammans med sin fästman, en vän och flera familjemedlemmar sitter hon fast på andra våningen i huset medan vattnet stiger.

– Vi är oroliga, men vi sover i skift. Nu måste vi hantera avloppsvatten, flodvatten, träskvatten, ­ormar och alligatorer, säger hon till CNN.

I Fort Bend County, omkring fem mil sydväst om Houston, har fler än 50 000 människor blivit beordrade att lämna området, rapporterar Reuters.

Läs mer: Frivilliga drar stort lass

Frågan om staden och statens katastrofberedskap är extremt politiskt känslig. För 12 år sedan krävde Katrina uppåt 1 800 människoliv i Louisiana och Mississippi. Den dåvarande presidenten George W Bush ådrog sig massiv kritik för sin reaktion, som uppfattades som senfärdig och distanserad.

Räddningsarbetare använder båtar, lastbilar och helikopter för att undsätta tusentals människor i Houston, Texas. Foto: Mark Ralston/AFP

I stället för att möta offer på plats i den ödelagda staden New Orleans cirkulerade Bush ovan regionen i sitt presidentplan.

Då, i augusti 2005, evakuerades tusentals människor till just Houston, vilket gör parallellen till Katrina än mer påtaglig. Den materiella förstörelsen kan bli lika kostsam som efter Katrina, bedömer en försäkrings­organisation.

– Det kan bli lika stora förluster som efter Katrina med tanke på mängderna vatten, säger Loretta Worters på The Insurance Information Institute till Reuters.

Stormar med kraftigt regn drabbas många amerikanska husägare hårt eftersom översvämningar, till skillnad från vindskador, ofta inte täcks av vanliga hemförsäkringar.

Två stora vattenreservoarer i Houston är fulla och armén ska nu börja släppa ut vatten. Vattenutsläppen från dammarna förväntas översvämma fler hus i området under måndagen.
