USA straffar kineser och ryssar som handlar med Nordkorea
Adam Svensson

I ett försök att kontrollera och isolera Nordkorea inför USA ekonomiska sanktioner mot tio företag och sex privatpersoner. Beskedet kom på tisdagen på morgonen, lokal tid, rapporterar Washington Post.

Bakgrunden är den eskalerande situationen runt Koreahalvön där regimen i Nordkorea den senaste tiden har genomfört flera provskjutningar med interkontinentala ballistiska missiler som militära bedömare varnar snart kommer att kunna föra en kärnladdning till amerikanskt territorium.if(DN&&DN.Ads){DN.Ads.initAd('c6c62521-art1');}

– Finansdepartementet kommer att fortsätta att öka trycket på Nordkorea genom att rikta in sig mot dem som stöder utvecklandet av kärnvapen- och ballistiska missilprogram, och isolera dem från det amerikanska finanssystemet, säger USA:s finansminister Steven Mnuchin till tidningen.

Åtgärderna som presenterades på tisdagen innebär främst ett slag mot flera kinesiska företag som har handlat med Nordkorea genom att köpa och sälja kol, olja och olika mineral, och som har bistått med olika former av bankservice som gör handelstransaktionerna möjliga.

Kina har en speciell roll i sammanhanget, skriver Washington Post. Trots att regeringen i Peking har försökt hindra liknande transaktioner tidigare och stått bakom flera tidigare FN-sanktioner riktade mot Nordkorea har flera kinesiska företag fortsatt att handla med landet. Många kinesiska företag har hittills fortsatt att förse Nordkorea med teknologi och hårdvara avsedd för deras missiler, rapporterar tidningen.

– Det är oacceptabelt för individer och företag i Kina, Ryssland och på andra ställen att göra det möjligt för Nordkorea att få intäkter som sedan används för att utveckla massförstörelsevapen och destabilisera regionen, säger Steven Mnuchin.

Införandet av nya sanktioner avsedda att hindra Nordkorea från att utveckla sin kärnvapenteknik har tidigare diskuterats, bland annat i FN:s säkerhetsråd. Så sent som i början av augusti diskuterades sanktioner som skulle innebära en minskad inkomst för Nordkorea på motsvarande cirka åtta miljarder kronor årligen, vilket motsvarar ungefär en tredjedel av vad landet får in i utländsk valuta.
