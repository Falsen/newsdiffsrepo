Publicerad Igår





Nathan Shachar:


Dådet sätter fokus på den katalanska frågan





Nathan Shachar


Följ skribent




















Kung Felipe VI, vars franska förfäder i kungafamiljen Bourbon avskaffade katalanernas självstyre för trehundra år sedan, sågs i samspråk med katalanernas premiärminister Carles Puigdemont, som om några veckor ska försöka rita om Europas karta och föra katalanerna ut ur Spanien.

Nästan allt som rör tragedin i Barcelona rörs ohjälpligt samman med det underliggande spansk-katalanska dramat. När Puigdemont och hans inrikesminister talade på torsdagskvällen underströk de att brottet riktats mot katalanerna, att Katalonien är en öppen och gästfri kultur, att katalanerna inte kommer att kröka rygg för barbariet. Inte en enda gång använde han orden ”Spanien” eller ”spansk”.

När den spanske premiärministern Mariano Rajoy, som skyndade sig till Barcelona för att ”leda samordningen” efter attacken, skulle sammanfatta det skedda så anlitade han en omvänd terminologi: Spanien var drabbat, Spanien och Katalonien skulle gemensamt hålla stånd mot nidingarna, och ”det enade Spanien” skulle jämte alla frihetsälskande folk visa sig starkare än våldsmännen.

Rajoy och Puigdemont framträdde sida vid sida på fredagen. Rajoy talade passionerat om enhet, medan Puigdemont gjorde en uttryckslös min.

På natten efter attacken i Barcelona, då en avdelning av Mossos dEsquadra, Kataloniens inhemska polis, sköt fem terrorister söder om Tarragona, gick det inte att ta fel på katalanska nationalisters lättnad över att bedriften inte utförts av de riksspanska säkerhetsstyrkor som också verkar i Katalonien.

Under flera veckor, fram till torsdagens händelser, har Spaniens mest seglivade nyhetsdrama varit de säkerhetsansvarigas strejk på Barcelonas flygplats Prats. Katalanska talesmän har mer eller mindre öppet sagt ”Om vi bara fick sköta detta utan Madrids inblandning skulle det ha ordnats upp för länge sen”. I Madrid har budskapet varit det motsatta: ”Eftersom ni inte ens klarar av sånt här får vi skicka civilgardister att kroppsvisitera flygpassagerarna”. Civilgardisternas närvaro är fortfarande, fyrtio år efter övergången till demokrati, ett rött skynke för många katalaner, särskilt de äldre som har minnen av kårens roll under förtryckets tid.

Det största terrordådet i Kataloniens moderna historia är det fascistiska Italiens flygattack mot arbetarkvarter i Barcelona den 17 mars 1938, då över tusen personer dödades, tvåtusen sårades och 130 hyreshus förstördes. 1987 begick den baskiska terrorligan ETA sin största massaker någonsin, då 21 personer dödades av en bomb i köpcentret Hipercor i centrala Barcelona.

Spanska terrorexperter är skeptiska till IS pretentioner på att ha dirigerat attacken från sina högkvarter i Mellanöstern. Man lutar snarare åt att det rör sig om så kallad ”fattigmansterror”, där IS-sympatisörer, ofta okända för IS ledning, planerar sitt dåd i största hemlighet, utan kontakter med organisationen - kontakter som förstås skulle vara riskabla för bägge parter. När blodsdådet väl är ett faktum ”adopteras” det av IS energiska propagandaväsende, och framställs som specifik hämnd för den ena eller andra västerländska aktionen. I den bild IS på fredagen serverade sina krympande supporterskaror är Europa på fallrepet, vacklande efter attacker från IS ”soldater”.

Enligt traditionell salafistisk världsbild är jordgloben indelad i två huvudkategorier, Islams boning Dar al-Islam - och Krigets boning - Dar al-Harb. ”Krigets boning” är de icke-muslimska territorier som en gång i framtiden skall anamma den sanna tron. Men Spanien och Portugal, till skillnad från till exempel Sverige, räknas till ”Islams boning”, eftersom länderna under medeltiden rymde en rad större och mindre muslimska stater. Liksom serbiska och ryska ultranationalister resonerar salafisterna efter principen ”allt som en gång varit vårt förblir vårt”. Al-Qaidas högste ledare Ayman al-Zawahri talar ofta om Spanien och det upprörande i att ”korsfarare” fortsätter bita sig fast vid helig islamsk mark.

Katalonien, som har nära en halv miljon muslimska invånare, de allra flesta med rötter i Nordafrika, har Spaniens mest aktiva jihadister. Explosionen på onsdagskvällen i en bombverkstad i byn Alcanar, som tros ha ett indirekt samband med attacken i Barcelona, var långt ifrån någon isolerad händelse. Personer som kan både spanska och arabiska är mycket eftersökta av de spanska underrättelsetjänsterna, som expanderat kraftigt sedan terrordåden i Madrid 2004 och har filialer i ett flertal Mellanösternländer.
