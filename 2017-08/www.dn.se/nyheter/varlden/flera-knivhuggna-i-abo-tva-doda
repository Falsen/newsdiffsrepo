Uppdaterad 19:18

Publicerad 15:50


Flera knivhuggna i Åbo – två döda



Kalle Holmberg


Följ skribent




















En misstänkt gärningsman kunde cirka tre minuter efter attacken gripas av polisen, efter att ha skjutits benet. Han var på fredagskvällen ännu ej identifierad, enligt polisen. Den kniv han bar på har beslagtagits av polisen.

Polisen har inte kunnat bekräfta hur många gärningsmän det rör sig om, man håller frågan öppen. Material från övervakningskameror ska visa hur många personer som var inblandade.

Larmet om knivhuggning kom klockan 16.02, lokal tid, 15.02 svensk tid.

Åbobon Cecilia Lundström befann sig då på Salutorget i Åbo. Hon säger till DN:s korrespondent Philip Teir att hon skulle köpa blommor när folk började skrika:

– Först skämtade vi bara om att det var helgen som började. Men efter en stund började folk skrika i panik. Då såg jag två förövare som sprang mot torget. En av den sprang fram till en kvinna med barnvagn. Hon såg ut att vara från Mellanöstern, och jag såg att han knivhögg henne i nacken eller ryggen och sprang vidare, säger Cecilia Lundström.

Hon säger sig ha sett två gärningsmän, medan vissa vittnen talat om tre.

Mia Österholm, också hon bosatt i Åbo, befann sig på varuhuset Stockmann då kunderna uppmanades att inte lämna byggnaden.

– Butikschefen sa med darr på rösten att alla ska stanna i varuhuset. Efter en stund evakuerades varuhuset. Alla var moltysta och ingen fick röra sig mot torget, säger hon.Bilder tagna i samband med knivhuggningen på torgen visar ambulanspersonal i febril aktivitet. En övertäckt kropp på marken, uppfattat som en död person, fanns på bild.

Alla skadade är vuxna personer, varav två opererades akut på kvällen. Uppgifterna om hur många de skadade är varierar. Polisen uppger att det handlar om sex personer, men enligt en representant för Åbo Universitetscentralsjukhus är det nio personer som skadats, rapporterar Yle.

Inrikesminister Paula Risikko (Samlingspartiet) uppgav under en presskonferens i Åbo på kvällen att polisen gjort allt man kunnat och att det närmast gäller för utredarna att granska motivet bakom attackerna. Uppgifter om ett jihadistiskt motiv hördes på fredagen, men någon bekräftelse gavs aldrig från myndighetshåll.

Regeringen skulle samlas senare på fredagskvällen med anledning av händelserna i Åbo.Beredskapen på Helsingfors-Vanda flygplats och på tågstationer höjdes. Köpcentrumet Hanskakvarteret i Åbo tömdes och personalen i butikerna uppmanades att stanna inomhus, rapporterar etermediebolaget Svenska Yle.

Polisen hävdade på fredagskvällen att Åbo var säkert att vistas i. Det fanns inga uppgifter om fortsatt hot från möjliga gärningspersoner.
