Man som häktats för terrordådet i Åbo har bott i Sverige
Mattias Carlsson

Dagens Nyheter och finska tidningen Helsingin Sanomat har granskat bakgrunden på de fyra misstänkta för inblandning i terrordådet i Åbo. En av dem som under tisdagen häktades av tingsrätten i Åbo har under flera år levt i Sverige. Exakt vad han gjort är oklart men brottsmisstanken är medhjälp till terrorbrott. Den misstänkte, som nu är 18 år gammal, kom till Sverige som 14-åring från Marocko där han levde som gatubarn. I maj 2013 sökte han uppehållstillstånd i Sverige. Men ansökan avskrevs av Migrationsverket efter bara en månad.

Läs mer: Fyra häktade efter knivdådetif(DN&&DN.Ads){DN.Ads.initAd('a311bb1c-art1');}

Pojken har sedan dess gjort flera nya ansökningar som alla avslagits. Av Migrationsverkets uppgifter framgår att han flera gånger avvikit från de boenden han haft. Han har levt bland annat i Västerbotten och Småland. I Juli 2015 avgjordes hans fall slutligen av Migrationsdomstolen i Stockholm som beslutade att utvisningen skulle verkställas.

Inför migrationsdomstolen vädjade han att skulle få stanna och berättade om livet på gatan i Marocko där han ska ha utsatts för våldtäkter av andra ungdomar. Han hävdade också att han inte kunde återvända till sin egen familj eftersom han blev slagen av sin mor om han kom hem tomhänt utan mat eller pengar.

I Sverige har han bland annat bott på ett HVB-hem i Västerbotten. Där blev han allvarligt misshandlad av en medboende efter ett bråk om ett par fotbollsskor. Sedan oktober 2015 har polisen haft i uppdrag att utvisa honom från Sverige. När han kommer till Finland är okänt men i juli 2016 döms han av tingsrätten i Åbo för sexövergrepp till fem månaders villkorligt fängelsestraff.

I utredningen kring terrordådet finns ytterligare en svensk-koppling. En annan person som först misstänktes för inblandning men som sedan släpptes har också bott i Sverige och sökt uppehållstillstånd. Mannen ska enligt uppgifter vara bekant med den huvudmisstänkte Abderrahman Mechkah.
