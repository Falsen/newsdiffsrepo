Uppdaterad 13:47

Publicerad 08:02


Finsk polis: Riktade in sig på kvinnor



Viviana Canoilas


Följ skribent




Dådet, som utreds som ett terrordåd, krävde två kvinnors liv och skadade sex kvinnor och två män. En av de skadade är en svensk. Tidigare rapporterades det att det var två svenskar, men det visade sig att det var en brittisk person som vara skadad.

Polisen tror att offren i knivattacken i Åbo valdes ut slumpmässigt, men att den misstänkte gärningsmannen riktade in sig på kvinnor. De män som skadats i attacken försökte stoppa gärningsmannen. Äldst av de skadade offren är 67 år och yngst är 15 år.

– Vi tolkar det som att gärningsmannen eventuellt riktat in sig på kvinnor, säger Christa Granroth, utredningsledare för Centralkriminalpolisen på presskonferensen.

Men hon påpekar att det är en pågående utredning och man väntar på att kunna förhöra 18-åringen, som hittills har vägrat prata med polisen.

– Det finns tecken på att brottet var planerat, säger Robin Lardot, chef för Centralkriminalpolisen.

Enligt polisen kom 18-åringen, som har marockanskt medborgarskap, till Finland förra året.

Polisen berättar att mannen haft en aktiv asylprocess, men kommenterar inte om han fått ett negativt besked.

I natt greps fyra män i Åbo, som befann sig i lägenheter och på flyktingmottagningar.

Polisen utreder nu mord och mordförsök och brottsrubriceringen är två mord i terroristsyfte.

Enligt polisen handlar terrormisstankarna inte om en enskild faktor utan flera faktorer, som "personens beteende innan dådet".

Polisen håller på att utreda om den misstänkte ingår i ett terrornätverk, men kontrollerar också om det finns kopplingar till terrorattentaten i Spanien.

– Tillsammans med Europol utreder vi just nu om det finns kopplingar till andra attacker, säger Robin Lardot.

Den huvudmisstänkte gärningsmannen, som sköts av polisen i benet, är en 18-årig man med marockanskt medborgarskap, enligt polisen.

Den skjutne gärningsmannen vårdas fortfarande på sjukhus, men polisen vill inte gå in på hur skadeläget ser ut. Dock har inget förhör kunnat inledas med den misstänkte.

Sedan händelse har polisen jobbat med att hämtat in material bland annat från övervakningskameror. Polisen har också inlett ett internationellt samarbete, bland med Europol och andra stater.
