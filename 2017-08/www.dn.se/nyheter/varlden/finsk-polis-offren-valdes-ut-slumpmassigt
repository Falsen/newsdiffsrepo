Publicerad 08:02


Finsk polis: Offren valdes ut slumpmässigt



Viviana Canoilas


Följ skribent




Åtta personer skadades i fredagens knivdåd och två människor dog när en man knivhögg människor i Åbo centrum.

En misstänkt gärningsman kunde cirka tre minuter efter larmet om attacken gripas av polisen, efter att ha skjutits i benet. Han befann sig då på Trätorget, ett kvarter bortom Salutorget. Den kniv han bar på har beslagtagits.

Motivet är fortfarande oklart.

– Det verkar som om det var helt slumpmässiga förbipasserare, men det reds förstås också ut, säger Markus Laine till Yle.

Även uppgiften om hur många gärningsmän som är inblandade i knivdådet är oklart. Vittnen har berättat om flera, enligt finska medier.

Under natten kom uppgifter till nyhetsbyrån FNB att polisen gripit fyra personer och att förhör med gripna hade inletts.

– Deras deltagande i händelserna reds nu ut, det vill säga om de har någon koppling till gärningen. Mer än så kan jag inte säga av utredningstekniska skäl, säger Markus Laine till Yle.

Den skjutne gärningsmannen vårdas fortfarande på sjukhus, men polisen vill inte gå in på hur skadeläget ser ut. Dock har inget förhör kunnat inledas med den misstänkte.

Enligt FNB är polisen ”relativt säkra” på vem mannen är, men vill inte gå in på några detaljer, skriver Yle.

Sedan händelse har polisen jobbat med att hämtat in material bland annat från övervakningskameror. Polisen har också inlett ett internationellt samarbete, bland med Europol och andra stater.
