Irakisk offensiv mot IS i Tal Afar
Ossi Carp

– Jag säger till Daesh (IS) att det inte finns något annat val än att ge upp eller att bli dödad, sade en militäruniformerad al-Abadi och försäkrade sina styrkor att ”hela världen är med er”.

I somras utropade regeringssidan seger mot IS i Mosul, den största stad som IS haft kontroll över. Det var där terrorgruppen utropade ett eget kalifat 2014.

Tidigare i veckan drog Iraks regeringsstyrkor och dess allierade igång flygbombningar mot Tal Afar som ligger strategiskt mellan Mosul och den syriska gränsen, omkring sju mil väster om den irakiska andrastaden respektive tio mil öster om Syrien.

Några timmar före premiärministerns tal spreds flygblad över staden som sade att invånarna skulle vidta försiktighetsåtgärder. ”Slaget är nära förestående och segern är på väg”, lyder budskapet.

Uppemot 2.000 IS-medlemmar och deras familjer finns kvar i staden enligt amerikansk och irakisk militär. De uppges vara trötta och inte längre motiverade, vilket skulle betyda att slaget om Tal Afar inte blir så långvarigt som den svåra nästan nio månader långa striden om Mosul.

Hjälporganisationer tror att de flesta civila redan kunnat lämna staden och enligt FN har 49.000 människor flytt området runt Tal Afar sedan i april. De som befunnit sig inne i den företrädesvis shiamuslimska staden vittnar om svåra förhållanden, med minskande förråd av förnödenheter.

Terrorsekten IS kontrollerar ännu även ett område vid Hawija tolv mil söder om Mosul och ett i Eufratdalen vid den syriska gränsen.
