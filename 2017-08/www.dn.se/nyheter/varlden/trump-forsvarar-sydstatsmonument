Uppdaterad 2017-08-17

Publicerad 2017-08-17


Trump försvarar sydstatsmonument
Ossi Carp

I en serie tweets på torsdagen upprepade Donald Trump sin uppfattning om att USA:s historia och kultur ”slits i stycken” när man tar bort statyer eller monument som hyllar ledare från sydstaterna som krigade för att bibehålla slaveriet och som ofta rests under tider då rasismen haft medvind i landet. Beslutet att i helgen ta bort general Robert E Lee-statyn i Charlottesville lockade högerextremister från hela landet och en av dem körde ihjäl 32-åriga Heather Heyer.

Jonas Thente: Statyerna är inga historiska monument

Statyer och monument som hyllar Amerikas konfedererade stater finns på många hundra platser i USA, och liksom dess flagga har de varit lika mycket en plåga för landets minoriteter som en härlig syn för rasister, nazister, Ku Klux Klan och vit makt-rörelsen. Verken påminner om den informella staten som grundades på ”den fysiska, filosofiska och moraliska sanningen” om att vita människor är bättre, att mörkhyade slavar är underordnade ”den överlägsna rasen”.

Läs mer: Sydstatssymboler rensas bort i USA

En mer organiserad rörelse för att avlägsna statyerna pågår sedan 2015, efter att vit makt-anhängaren Dylann Roof skjutit ihjäl nio svarta kyrkobesökare i Charleston och att New Orleans borgmästare därför beslutat att ta bort stadens Konfederation-statyer. Många har påpekat att historien inte försvinner med statyerna och att mörka kapitel inte förtjänar hyllningar i det offentliga rummet – möjligen museer – men saken har snarast blivit en symbolfråga för extremhögern vars argument nu torgförs från Vita huset.
