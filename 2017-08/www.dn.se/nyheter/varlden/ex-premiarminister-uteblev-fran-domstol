Ex-premiärminister uteblev från domstol
TT-AFP

– Hennes advokat sade att hon var sjuk och bad oss senarelägga domen. Domstolen tror inte att hon är sjuk och har beslutat att utfärda en arresteringsorder, säger domaren Cheep Chulamon.

Yingluck Shinawatras advokat säger att han inte vet om hon fortfarande finns i landet efter att ha uteblivit från domstolen. Chefen för landets immigrationspolis uppger att han inte har någon information om att hon skulle ha lämnat landet. Inte heller landets vice premiärminister Prawit Wongsuwan har några besked om var Yingluck Shinawatra befinner sig.

– Det är inte säkerställt om hon flytt eller inte. Men hon är trots allt en tidigare premiärminister, offentliganställda kan ha hjälpt henne, säger han.Thailands juntaledare och premiärminister Prayut Chan-O-Cha har beordrat att gränskontrollerna ska skärpas och att vägspärrar sättas upp.

Flera hundra av hennes anhängare hade samlats utanför domstolen inför beslutet. Runt 4 000 poliser hade satts in vid byggnaden i Bangkok.

Rättegången rör Yingluck Shinawatras ansvar för rissubventioner, som kritiker hävdar kostade landet flera miljarder kronor i onödan. Subventionerna ingick i valplattformen som hjälpte henne att bli landets ledare 2011. Men politiken utlöste flera månader av gatuprotester 2014, vilket ledde till att militären tog över. Bara dagar innan militären tog makten såg en domstol till att Yingluck Shinawatra förlorade sin post.

Subventionerna var ett av de grepp som inleddes av hennes bror, Thaksin Shinawatra, som var premiärminister fram till en militärkupp 2006.Domstolen har satt ett nytt datum för domen, den 27 september.

Om Yingluck Shinawatra döms riskerar hon att dömas till upp till tio år i fängelse och förbjudas att arbeta politiskt resten av sitt liv. Hon har hela tiden hävdat sin oskuld.
