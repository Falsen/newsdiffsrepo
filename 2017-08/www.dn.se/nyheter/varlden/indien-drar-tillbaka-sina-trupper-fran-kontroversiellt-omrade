Indien drar tillbaka sina trupper från kontroversiellt område
Carl-Johan Kullving

”De senaste veckorna har Indien och Kina upptagit den diplomatiska dialogen rörande incidenten vid Doklam. På grund av detta har en snabb tillbakadragning av gränspersonalen vid Doklam avtalas och pågår nu” uppger indiska utrikesdepartementet i ett uttalande som den Hongkongbaserade tidningen South China Morning Post tagit del av.

Enligt Kinas utrikesdepartement började soldaterna att lämna området vid klockan 14:30 lokal tid på måndagseftermiddagen.

– Jag glad över att bekräfta att den indiska personal som varit på kinesisk mark dragit sig tillbaka till den indiska sidan av gränsen, säger dess talesperson Hua Chunying till SCMP och tillägger:

– Situationen på platsen har förändrats oc Kina kommer att justera och kommendera personal efter den nya situationen. Kinesiska trupper fortsätter att patrullera på den kinesiska sidan av gränsen, säger hon till tidningen.

Tillbakadragandet av trupperna kommer bara dagar innan toppmötet inom Brics, där ledarna i Peking tar emot sina kollegor från Brasilien, Ryssland, Indien och Sydafrika.

Upprinnelsen till konflikten på Doklamplatån är den kinesiska arméns försök till att bygga en ny väg i området. Den 16 juni i år gick indiska trupper in i Doklam för att stoppa byggplanerna. Enligt den indiska tidningen The New Indian Express tiger kinesiska myndigheter om huruvida byggplanerna ska återupptas i och med dagens uppgörelse.

Gränsen mellan länderna har varit omdiskuterad sedan det Kinesisk-indiska kriget som ägde rum 1962. Även landet Bhutan gör anspråk på området.
