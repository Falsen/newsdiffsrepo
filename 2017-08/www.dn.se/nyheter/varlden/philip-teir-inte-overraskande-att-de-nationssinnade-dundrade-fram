Philip Teir:   Inte överraskande att de nationssinnade dundrade fram
Philip Teir

Redan på fredagskvällen ökade aktiviteten hos finländska nationalistiska grupper som Soldiers of Odin. På gruppens lokala Facebooksida i Åbo postades bilder av ”patruller” som rörde sig ute på stan efter knivattacken på torget. Nationalisterna – eller de ”nationssinnade” som man säger i direkt översättning från finskans ”kansanmielinen” – syntes också ute i Twitterflöden och kommentarsfält.

Att de nationssinnade dundrade fram i flöden och på torg redan på lördagen var knappast någon överraskning. I Helsingfors ordnades bland annat en demonstration mot ett planerat bygge av en stormoské.if(DN&&DN.Ads){DN.Ads.initAd('a5864b5c-art1');}

När jag på lördag eftermiddag cyklar förbi är demonstrationen över, men personer med munkjackor prydda med finska lejonet håller på att vika ihop bord och stolar. En kille stoltserar med en keps med orden ”Make Finland Great Again”.

Arrangör är Finnish Defence League, en nationalistisk rörelse döpt efter motsvarande organisation i England.

När jag frågar dem vad deras koppling är till Nordiska motståndsrörelsen protesterar de.

– Ingen alls, vi är ingen radikal grupp. Vi höll en tyst minut idag för offren i Åbo. Men det är uppenbart att en stormoské kan öka på riskerna för fler terrorattacker, säger Kevin Servin från Finnish Defence League.

Sanningen är att gränserna mellan de nationalistiska grupperna är flytande och även om Finnish Defence League inte är synonymt med NMR finns det kopplingar bland medlemmar.

Att protesten mot stormoskén i Helsingfors ordnades på lördagen, dagen efter terrorattacken i Åbo, var ändå bara en slump. Moskén har länge varit ett hett ämne för debatt i Helsingfors och något slutgiltigt beslut om byggnaden finns ännu inte.

I Åbo hölls en solidaritetsmanifestation för offren i Åbo. Manifestationen ordnades av Åbos syriska och irakiska invånare, och sammanlagt hundra personer deltog. Också här fanns nationalistiska grupper i rörelse, bland annat Suomi Ensin-rörelsen – direktöversatt ”Finland först” – och polisen fick rycka in och avvärja åtminstone ett par bråk mellan demonstranter.

Polisen fick för övrigt ett gott betyg för sitt snabba agerande under knivdådet, av både politiker och medborgare, medan flera var kritiska till inrikesminister Paula Risikko som tidigt på fredagen gjorde kopplingar mellan attackerna i Barcelona och den i Åbo. Detta var alltså innan polisen sagt att man utreder brottet som en terrorattack. Risikkos uttalande om att gärningsmannen hade ”utländskt utseende” ansågs inte heller särskilt klokt, eftersom det är uppenbart att det är många, finländare och utlänningar, som passar in i den beskrivningen – om en sådan beskrivning överhuvudtaget är möjlig att ge.

Däremot är ett bestående intryck efter fredagen att attacken visade prov på enskilda individers oerhörda mod – som den i Sverige boende Hassan Zubier, som försökte rädda den knivhuggna kvinnan och själv blev attackerad, eller företagaren Hasan Alazawii, som satt i sin bil på väg för att köpa blommor från torget när han upptäckte gärningsmannen. Alazawii sprang fram för att stoppa mannen men blev själv knivhuggen. Alazawii och Zubier överlevde, men båda har vårdats på sjukhus i Åbo.
