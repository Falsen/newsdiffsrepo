”Oerhört komplicerat” om Japan skulle ha försökt skjuta ned roboten
Kalle Holmberg

Det säger Stefan Ring, militärstrategisk expert, efter den senaste provokationen från Pyongyangs sida, tisdagsmorgonens uppskjutning som slutade med att den ballistiska roboten bröts i tre delar och rasade ner i Stilla havet, cirka 118 mil öster om japanska ön Hokkaido.

– Man kan inte direkt säga att roboten flög över Japan, eftersom den i det läget rör sig uppe i rymden, ovanför det vi normalt betecknar som en nations luftrum. Dessutom kommer den ner i atmosfären i en mycket brant bana, närmast vertikalt och med väldigt hög hastighet, säger Stefan Ring.

Att skjuta ner roboten hade varit ”oerhört komplicerat”, enligt Ring. Samtidigt tillerkänns inte Hokkaido, Japans näst största ö, samma skyddsintresse som andra delar av den befolkningstäta önationen.

– Den japanska missilskölden är främst inriktad på att skydda storstadsområdena längre söderut, säger Ring, och påpekar att försvarssystemen som Japan byggt upp tillsammans med USA är mycket kostsamma och att ge samma skydd över hela landet vore ekonomiskt övermäktigt.
