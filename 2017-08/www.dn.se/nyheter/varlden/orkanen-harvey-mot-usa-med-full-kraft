Orkanen Harvey kan slå mot land med full styrka
TT-AFP

Det amerikanska orkancentret NHC varnar för att Harvey ”snabbt intensifieras” och skapar potential för ”livshotande och ödeläggande” översvämningar. Stormens centrum beräknas nå land på lördag förmiddag, och börjar med kraftiga vindar tidigt på morgonen.

Harveys starkaste ihållande vindar uppmättes på torsdagen till närmare 39 meter per sekund.

Orkanen, som tidigare graderats som kategori 1 blev en kategori 3-orkan på fredagskvällen svensk tid, med vindar på runt 58 meter per sekund. Det kan bli den starkaste orkan som når USA:s fastland på tolv år.

USA:s president Donald Trump lämnade Vita huset med helikopter tidigare i dag och ska då ha gjort tummen upp-gester mot journalisterna.

– Lycka till allihopa, säger presidenten.

Donald Trump ska besöka Texas i början av nästa vecka, uppger hans pressekreterare Sarah Huckabee Sanders för CNN.

Harvey hotar även en tredjedel av USA:s oljeraffineringskapacitet, och tvingar energibolag att vidta försiktighetsåtgärder och evakuera personal från olje- och gasplattformar i området.

Närmare 90 centimeter regn väntas i vissa delar av Texas.

Texasguvernören Greg Abbot har utlyst nödläge i flera områden, i syfte att snabbare kunna sätta ut räddningsresurser där det behövs.

Myndigheter i Houston, den största staden i stormens väg, räknar inte med att behöva utfärda evakueringsorder men väntar sig kraftiga regn i upp till fem dagar. Stadens skolor håller stängt till på måndag.

Harvey väntas också översvämma New Orleans i Louisiana, där orkanen Katrina dödade mer än 1.800 människor år 2005.

New Orleans borgmästare Mitch Landrieu säger att räddningsfordon, sandsäckar och båtar står redo, men att inga evakueringsorder hittills har planerats.

– Vi måste bara vara säkra på att vi är förberedda på kraftiga regn under nästa vecka, säger han.

I Louisiana har hundratals båtar placerats ut runt om i staten, och mer än en halv miljon sandsäckar.
