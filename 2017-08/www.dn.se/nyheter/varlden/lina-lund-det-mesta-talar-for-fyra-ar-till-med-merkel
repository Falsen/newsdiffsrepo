Lina Lund:   Det mesta talar för fyra år till med Merkel
Lina Lund

Med vad som ser ut att vara ett ointagligt försprång har Angela Merkel gett sig in i valrörelsens slutspurt. Med trygga 15 procents övertag i opinionsmätningarna talar just nu det mesta för att förbundskanslern får fortsätta i fyra år till.

Men Angela Merkels stora popularitet utgör också det största hotet mot en promenadseger. Ju säkrare hennes vinst framstår, desto mer växer farhågorna för att väljarna redan betraktar valet som avgjort. Och därför låter bli att gå och rösta.if(DN&&DN.Ads){DN.Ads.initAd('28977255-art1');}

Läs mer: Merkels utmanare kämpar i motvind

När Angela Merkel i helgen höll sin valupptakt i en kongresshall i Dortmund var det med undertonen att hon inte kan förlora. Sin vana trogen nämnde hon inte utmanaren Martin Schulz från Socialdemokraterna vid namn en enda gång.

Men en stund efter avslutat tal greppade hon mikrofonen på nytt.

– Jag glömde ju helt av: valet är ju inte avgjort ännu!

– Ni måste gå och rösta.

Tidigare i veckan sjösatte hennes parti en kampanj för att få så många som möjligt att förtidsrösta. En stor del av väljarkåren velar in i det sista. Ju fler som lägger sin röst i ett tidigt skede desto färre soffliggare – och större immunitet mot eventuella misstag eller skandaler.

Läs mer: Schulz till DN: Det pågår en kampanj för att smutskasta mig

Ett annat potentiellt hot mot förbundskanslerns promenadseger väntar söndagen den 3 september. Då drabbar Angela Merkel och Martin Schulz samman i valrörelsens enda tv-sända debatt. Medan utmanaren efter alla år i EU-parlamentet är en erkänt god debattör och retoriker, hör debatterande till ett av Angela Merkels svagaste kort. Det är hennes stab väl medveten om. Med växande nervositet har de försökt detaljstyra upplägget inför tv-debatten. När producenterna ville testa ett nytt format för att underlätta spontanitet i direktsändningen lade Merkels stab in ett slags veto. Då kommer inte kanslern, var beskedet.

Även om valet ser ut att bli en lätt match för Angela Merkel är det ingen som har glömt valspurten 2005. Då hämtade Gerhard Schröder, tidigare socialdemokratisk förbundskansler, in ett opinionsunderläge om 15 procent på några få veckor. Det var en makalös prestation som var mycket nära att kosta Angela Merkel hennes första valseger. Nu står hennes fjärde valseger på spel.
