Uppdaterad Igår

Publicerad Igår


Demonstrationer, panik och kärlek på La Rambla



Sandra Pandevski


Följ skribent




















Klockan sju på fredagen startades två demonstrationer längs på övre delen av turistgatan. En fascistisk gruppering med omkring ett 50-tal personer var på plats. Uppemot tusen motdemonstranter stod mittemot och vajade sina prideflaggor och sjöng ”inga fascister på våra gator”.

– Vi är här för att visa att vi är emot vad de står för, säger Aridana Vallejo som står med motdemonstranterna tillsammans med sin syster Marina. Tungt beväpnad kravallpolis höll grupperingarna på avstånd från varandra och det dröjde inte länge innan fascistgruppen avlägsnade sig. En timma efter demonstrationernas start utbröt panik en bit ned på La Rambla. Hundratals människor började springa åt olika håll och skrika. Butiker och restauranger fylldes med personer som grät och höll om varandra samtidigt som personal låste dörrarna till lokalerna. Men kort därefter kunde Barcelonapolisen bekräfta att ingenting hade hänt. Masshysterin lade sig, dörrar låstes upp och La Rambla fylldes igen. Två vänner blev instängda på en restaurang på La Rambla.

– Vi satt härinne när människor kom inspringandes och skrek ”terrorister”. Vi sprang ned en våning och personalen låste dörrarna, säger Ebstam Metwally. Under fredagsmorgonen flög Ebstam Metwally in till Barcelona från Kanada med sin vän Mohamed Hamdi. De läste om terrorattentatet precis innan de skulle åka till flygplatsen i Kanada och övervägde att inte åka. Tillslut bestämde de sig för att inte låta händelsen förstöra deras semester.

– När vi kom hit var det väldigt tomt på flygplatsen och vi åkte direkt till hotellet och stannade där under förmiddagen, säger Ebstam Metwally. En bit ner på turistgatan spreds kärlek. Två vänner höll i varsin plansch där det stod ”Kramar för solidaritet. Vi kämpar mot hat och rädsla med kärlek”.

Runt dem expanderade en cirkel med människor och frivilliga gick fram för att krama om dem.

– Vi kan inte kämpa mot hat med hat. Vi kan inte kämpa mot våld med våld. Vi har kramat personer från världen när vi har stått här. Men man blir emotionellt utmattad för det är många som är så ledsna, säger Gio Kutsia, från Kanarieöarna.  Handlingen spreds bland män, kvinnor, unga och gamla. Under knappt en timma hann de två männen få hundratals kramar. Tårar rann längs kinder men även leenden tittade fram. Aaron Medina från Barcelona kramade om båda männen.

– I den här situationen behöver alla en kram. Vi kramas för solidaritet, säger han efteråt.  Applåder utbröt och de två männen kramade om varandra innan de rullade ihop sina planscher och gick i väg i myllret längs gatan. En liten men kärleksfull handling förenade människor på fredagskvällen efter skräcken på La Rambla.
