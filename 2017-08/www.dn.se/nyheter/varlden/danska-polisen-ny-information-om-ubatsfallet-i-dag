Uppdaterad 11:29

Publicerad 09:34


Danska polisen: Ny information om funna kroppen i dag
Juan Flores

Kroppen som upptäcktes i vattnet av en förbipasserande cyklist vid ön Amager på måndagseftermiddagen saknar armar, ben och huvud, och skulle enligt vad polisen berättade initialt kunna ta upp till några dagar att identifiera om man var tvungen att göra det genom dna-test.

Men redan på tisdagsmorgonen gick Köpenhamnspolisen ut med att man kommer att lämna ny information om kroppen under dagen.

Till dess har polisen lagt locket på och svarar inte på frågor, inte heller på frågan om det finns andra kvinnor som saknas och som man letar efter i området.

– Vi har inga kommentarer alls, säger presstjänsten på tisdagsmorgonen.



Foto: Anders Hansson

Polisen har lämnat vaga uppgifter om hur länge kroppen legat i vattnet, ”en tid”.

Samtidigt kommer det uppgifter på tisdagsförmiddagen om att polisdykare fortsätter att leta efter kroppsdelar i vattnet nära fyndplatsen.

Enligt den danska vice statsobudcenten Peter Thiis Knudsen kan det dock bli svårt att fastställa dödsorsaken, dels för att det saknas kroppsdelar, dels för att kroppen legat i vattnet. Det gör det svårare att värdera blåmärken, till exempel. Även identifieringen kan dra ut på tiden.

– Normalt använder man tandundersökningar eller fingeravtryck, men här har man förmodligen inte den möjligheten, säger vice statsobducenten till den danska nyhetsbyrån Ritzau, skriver TT.



Foto: Anders Hansson

Uppfinnaren Peter Madsen har medgett att journalisten Kim Wall har omkommit, men hävdar att det skett i en olyckshändelse ombord på ubåten. Det skedde för snart två veckor sedan, under en reportageresa.

Kim Wall anmäldes försvunnen av sin pojkvän när hon inte hörde av sig. Peter Madsen hävdade först att hon gått i land, men polisen har från ett tidigt stadium misstänkt att Madsen orsakat hennes död.

På måndagen lättade åklagare på sekretessen i fallet, och polisen gick ut med att Madsen medgett att Kim Wall omkommit i en olycka.

Enligt hans advokat är han lättad över att uppgifterna blivit offentliga, och hjälper polisen med utredningen.
