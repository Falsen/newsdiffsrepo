Merkels utmanare kämpar i motvind
Lina Lund

Kullerstensgator kantade med packhus slingrar sig genom Stralsunds gamla stadskärna. Nedanför kajen glittrar Östersjöns blå vatten. På scenen gör sig rockbandet Karusell, som hade sin storhetstid i 1980-talets DDR, redo för ett gig. Men först ska Martin Schulz riva av ännu ett valtal.

– Vi ska skapa ett Tyskland där människor känner sig respekterade, ropar han från scenen.if(DN&&DN.Ads){DN.Ads.initAd('16ca51aa-art1');}

Martin Schulz turnerar just nu runt Tyskland för att försöka övertyga väljarna om att valet ännu inte är avgjort. De närmaste veckorna ska han besöka ett sextiotal orter i hopp om att vända underläget. Trots att hans parti SPD får 15 procentenheter mindre än Merkels kristdemokratiska union är utmanaren segerviss.

– Vi vet att hälften av väljarna inte har bestämt sig. Valutgången är öppen. Därför är jag optimistisk om att bli Tysklands nästa förbundskansler, säger han självsäkert när DN träffar honom några timmar före valtalet.

Kanslerkandidaten står i gassande sol på takterrassen till ett museum som visar livet under Östersjöns havsyta. I ett akvarium simmar feta sillar och svenska sälar. I taket hänger prototyper av jättevalar. Det är en udda vald plats för en valrörelse som Martin Schulz vill ska handla om orättvisorna i Tyskland: om fattigdom, låga löner och slitna skolor – men som snarare har kommit att handla om Angela Merkels stora försprång.

Läs mer: Lina Lund: Det mesta talar för fyra år till med Merkel

Stralsund ligger i delstaten Mecklenburg-Vorpommern och är Angela Merkels hemmavalkrets. Det är härifrån hon hämtar sitt mandat till förbundsdagen. När Martin Schulz får frågan om han är nervös över att jaga röster på förbundskanslerns hemmaplan avfyrar han ett skratt.

– Jag är inte ett dugg nervös. Men kanske borde hon vara det.



Under besöket i Stralsund passade SPD-ledaren på att gå på det maritima museet. Foto: Stefanie Loos

SPD-ledarens största problem är att han hittills inte hittat någon fråga som väcker tillräckligt med engagemang hos väljarna. Parollen om att skapa ett socialt rättvist Tyskland biter inte på Angela Merkel, som själv rört sig mot mitten. SPD försöker profilera sig genom att lova gratis förskola och kräva en kvot för e-bilar. 30 miljarder euro extra ska gå till investeringar i vägar, skolor och digitalisering. Och så ska EU ta gemensamt ansvar för flyktingpolitiken.

Problemet är att det inte är räcker för att väljarna ska uppfatta Schulz som ett alternativ till Merkel. Snarare framstår han som en variant av henne.

– Han har svårt att få tyngd i sina utspel. I grunden är det ett fattigdomsbevis för en oppositionspolitiker när han inte lyckas få uppmärksamhet för sina frågor, säger Ursula Münch, professor i statsvetenskap.

Läs mer: Sculz till DN: Det pågår en kampanj för att smutskasta mig

En av Martins Schulz svårigheter handlar om att hans parti redan sitter i regeringen. SPD har styrt Tyskland tillsammans med Angela Merkels kristdemokrater i fyra år. Många väljare anser att attackerna mot förbundskanslern klingar lite falskt eftersom SPD varit med och drivit igenom hennes politik. Merkels förra koalitionspartner liberala FDP straffade väljarna genom rösta ut dem ur Förbundsdagen.

Martin Schulz lyfter ofta fram sin enkla bakgrund och förmåga att prata med vanliga väljare. DN följer med när han träffar barn och ungdomar som får ställa frågor om hur det är att vara politiker. Men nu svarar han länge och komplicerat. Sjuåringarna skruvar på sig på trästolarna när han håller en liten föreläsning om överskottet i statsfinanserna och tysk efterkrigshistoria.



Peter Berger. Foto: Stefanie Loos

Framför scenen på kajen i Stralsund serveras det öl och korv i väntan på att SPD-ledaren ska göra entré. Socialdemokraterna är största parti här i Mecklenburg-Vorpommern, en av Tysklands fattigaste delstater. Parollerna om social rättvisa går hem hos publiken. Men få av dem DN talar med vågar tro på en seger.

– Jag hoppas av hela mitt hjärta att han vinner och blir nästa förbundskansler, säger SPD-väljaren Peter Berger.

Han formar händerna till ett hjärta.

– Men jag tror inte att han klarar det. Människor är för bekväma. De vill inte ha någon förändring. Det är så typiskt tyskt.



Sandra Jacob. Foto: Stefanie Loos

Sandra Jacob sitter i en solstol på torget och lyssnar till rockbandet Karusell. Hon gillar inte Martin Schulz och funderar på att rösta på vänsterpartiet Die Linke.

– Jag tycker att han är osympatisk. Jag gillar inte hans framtoning, hur han pratar, säger hon.
