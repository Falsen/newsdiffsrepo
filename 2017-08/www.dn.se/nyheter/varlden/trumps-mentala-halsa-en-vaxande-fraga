Trumps mentala hälsa en växande fråga
Ossi Carp

”Presidenten har ännu inte kunnat visa den stabilitet eller något av den kompetens som han måste visa för att nå framgång.” Uttalandet från den framträdande republikanske senatorn Bob Corker förra veckan väckte särskilt mycket uppmärksamhet för att han står presidenten nära också privat.

Men också för att republikanska kongressledamöter har varit mycket försiktiga i sin offentliga kritik mot Vita huset. Donald Trumps hantering av förrförra helgens vit makt-dåd i Charlottesville har en förändring kunnat anas och åtminstone två av Corkers nuvarande och tidigare partikamrater i överhuset, såväl som en lång rad republikanska kommentatorer, har ifrågasatt Trumps auktoritet.

Läs mer: Intern kritik mot Trump växer

Från kongressens andra sida har kritiken naturligtvis varit mycket skarpare och flera har vädrat frågan om presidenten är mentalt frisk. Demokrater har från flera håll ställt krav på att Trump måste undersökas av psykiatriker för att han ”uppvisat ett alarmerande beteendemönster och sätt att uttrycka sig som väcker en oro över att en psykisk sjukdom kan ha gjort honom olämplig och oförmögen att uppfylla sina konstitutionella plikter”, som Zoe Lofgren skriver i sin motion.

Läs mer: Psykologer varnar för Trump som president

De som är bäst lämpade att besvara frågor om Donald Trumps mentala hälsa är dock bakbundna av en mångårig yrkesbranschöverkommelse att inte uttala sig om personer de inte undersökt öga mot öga. När över 2.200 psykologer, psykiatriker och psykoterapeuter inför valet varnade för Trump fick de skarp kritik för att ha brutit mot den så kallade Goldwater-regeln som infördes 1973 efter att Richard Nixons rival i valet 1964, Barry Goldwater, hade diagnostiserats offentligt och senare vann en domstolsstrid i ärendet.

Flera sådana utspel har gjorts och i juli meddelade American Psychoanalytic Association (APsaA) att man till skillnad från betydligt större American Psychological Association (APA) inte tvingar sina medlemmar att följa den etiska riktlinjen att inte uttala sig om presidenters mental hälsa. Goldwater-regeln är fortsatt en viktig princip för APA, men  efter APsaA:s besked har organisationen sagt att dess medlemmar får uttala sig i egenskap av privatpersoner.

Läs mer: ”Trump är paranoid och förvirrad”

Bärande argument mot att människor som sysslar med mental hälsa professionellt uttalar sig offentligt är dels patientsekretessen, del trovärdigheten för yrket. Andra menar att diagnoser som äventyrar presidentämbetets auktoritet av grundläggande demokratiska skäl bör komma till allmänhetens kännedom och att som yrkesutövande expert kommentera sådant är inte konstigare än att en ekonom kommenterar finansministern eller jurister kommenterar rättegångar.
