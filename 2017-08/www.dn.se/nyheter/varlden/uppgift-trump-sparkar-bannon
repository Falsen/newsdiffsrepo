Uppdaterad 19:49

Publicerad 18:52


Trump sparkar Steve Bannon



TT


Följ skribent




”Vita husets stabschef John Kelly och Steve Bannon har i dag ömsesidigt kommit överens om att denna dag är Steves sista dag. Vi är tacksamma för hans tjänster och önskar honom allt gott”, säger Sarah Sanders, Vita husets talesperson, i ett uttalande.

Enligt tidningen källor har en diskussion pågått en tid i Vita huset om hur och när Bannon ska lämna sin post.

En person i Bannons närhet säger dock till tidningen att Bannon redan själv hade bestämt sig för att avgå och att han i linje med det den 7 augusti lämnat in en avgångsbegäran till presidenten. Våldet i Charlottesville ledde dock till att tillkännagivandet senarelades, enligt källan.

Den Harvardutbildade tidigare filmproducenten Bannons ställning i Vita huset har ifrågasatts under flera månader. Men han har samtidigt stort inflytande över den dystopiska och isolationistiska världssyn som presidenten förmedlar. Bannon anses bland annat vara en av arkitekterna bakom Trumps kritiserade inreseförbud för människor från sex i huvudsak muslimska länder.

Innan Bannon började jobba för Trump var han chef för sajten Breitbart, som han kallat en plattform för de så kallade alt-rightrörelserna. Det är ett paraplynamn för en skara högerextremistiska rörelser som håller teorier om vit överhöghet högt.

På det privata planet har Donald Trump under de senaste dagarna förbannat sin chefsstrateg, inte minst i torsdags kväll under en golfrunda på en av sina egna banor i delstaten New Jersey, skriver nyhets-tv-kanalen CNN. Presidenten var rasande på Bannon efter det att strategen i en intervju för tidningen The American Prospect, ett liberalt inriktat politikmagasin, uttryckt åsikter om Nordkorea som går stick i stäv med Trumps, och påstått sig mäktig att styra över vem som ska ha vilken position på utrikesdepartementet.
