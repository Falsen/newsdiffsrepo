Michael Winiarski:   Vita husets generaler kan få mer inflytande efter Bannons fall
Michael Winiarski

Det dröjde inte mer än ett par timmar efter att Steve Bannon fått sparken som presidentens chefsstrateg förrän han återgick till sitt tidigare jobb som chef för ultrahögerpublikationen Breitbart News. Nu ska han fortsätta sitt ”krig” för Trump från en position utanför Vita huset.

Läs även: Trumps närmaste försvinner en efter enif(DN&&DN.Ads){DN.Ads.initAd('52fdf6da-art1');}

I en intervju i Weekly Standard sade Bannon: ”Trumps presidentskap som vi slogs för, och vann, är över. Vi har fortfarande en stor rörelse, och vi kommer att göra någonting av Trumps presidentskap. Men det är över, det blir något annat.”

Exakt vad detta ”annat” blir är en öppen fråga, liksom hur stor slagkraft Bannon kommer att ha från sin nätbaserade tidning.

Men det kommer förändringar. Det gäller särskilt på det utrikespolitiska området. Trumps ”America First”-ideologi, att USA ska måna om sina egna vitala intressen, vända sig inåt och inte spendera människoliv och pengar på krig långt borta, har med Bannon nu förlorat sin mest välartikulerade förespråkare.

Därmed väger maktbalansen i Vita huset över till mindre nationalism och mer internationalism.

Det är en stor seger för ”globalisterna”, främst nationelle säkerhetsrådgivaren H.R. McMaster och försvarsministern James Mattis, som båda vill att USA ska vara mer aktivistiskt i andra delar av världen. Bannon var en skoningslös kritiker av tidigare amerikanska interventioner, främst Irakkriget, och Trump höll oftast med sin strateg. Med Bannon ur vägen har generalerna kring Trump större chans att driva på för amerikansk militär inblandning.

Bannon var också en ledande förespråkare i Vita huset för andra länders nationalister, som Marine Le Pen i Frankrike, han såg inte Nato som viktig allians för USA, och han hyllade Brexit, den brittiska utbrytningen från EU.

Nu kan den amerikanska utrikespolitiken komma att gå mer mot ett ökat internationellt samarbete och förbättrade transatlantiska relationer. Men allt hänger förstås på om Trump är övertygad om att det är rätt.

Närmast står USA inför ett avgörande om den framtida strategin i Afghanistan. Där har utvecklingen gått åt fel håll, och talibanerna har tagit kontroll över stora delar av landet.

Mattis och McMaster har förespråkat en ökning av USA:s styrkor, från nuvarande 8 000 man, men Trump, uppbackad av Bannon, har bromsat in i det sista.

Under de närmaste dygnen lär det bli känt om det blir en upptrappning i Afghanistan eller inte. Det blir en signal om huruvida Trump står fast vid sin motvilja mot amerikanska militära interventioner eller om han har lyssnat på sina generaler.
