Publicerad 12:03





Michael Winiarski:


USA:s insats handlar enbart om att utrota terrorister


Michael Winiarski

Vad betyder Trumps besked för konflikten i Afghanistan?

— Det innebär inget principiellt brott mot företrädaren Barack Obamas politik. Den redan 16 år långa amerikanska krigföringen lär nu komma att pågå i ytterligare många år, och minst under de nära fyra år som återstår av president Trumps pågående mandatperiod. Alltså minst ett 20-årigt krig. Sedan 2014, då USA officiellt avslutande sin stridsinsats, har den begränsade styrkan på drygt 8.000 man haft till uppgift att utbilda och afghanska armé- och säkerhetsstyrkor och hjälpa till med stridsledning. Vilken roll de nya 4.000 soldaterna som Pentagon har begärt ska spela framgick inte av Trumps tal, till exempel om amerikansk trupp åter ska kunna sättas in i markstrider. Så mycket stod i varje fall klart att USA:s insats inte längre har något med Afghanistans demokratiska framtid att göra, utan enbart handlar om att utrota terrorister.

• Läs mer: Trump, ”Avslutat krig skulle kunna verka förödmjukande”

Hur stora möjligheter har USA att ”vinna” kriget, och vad innebär en seger?

— Hur framgång ska mätas har varken Trump eller någon annan riktigt kunnat definiera. Är det när alla al-Qaida- och IS-terrorister är borta från Afghanistan? Det är kanske inte en helt omöjlig uppgift, även om chanserna att uppfylla Trumps löfte inte blir större av att USA ökar antalet soldater med några tusen. Men att besegra talibanerna var inte ens ett mål som Trump satte upp, sannolikt därför att hans militära rådgivare har förklarat att det inte går att göra, för i så fall skulle vi framför oss se en militär USA-kampanj utan något slut. Obama nådde lyckades inte med det, trots att han trappade upp antalet till över 100.000 amerikanska stridande soldater. Nu öppnade i stället Trump, precis som Obama gjorde, för en framtida fredsuppgörelse med talibanerna. Senatorn John McCain har sagt att den tidigare administrationens strategi gick ut på att ”skjuta upp nederlaget”. Det är svårt att se att Trumps nya strategi är så mycket annorlunda.

Som kandidat krävde Trump att USA snarast drar sig tillbaka från Afghanistan. Varför har han ändrat sig?

— Uppenbarligen har han våndats inför sitt beslut, men har nu böjt sig för trycket från de militära hökarna. Det är ytterligare ett vallöfte som han inte uppfyller, och det är något han måste förklara för de väljare som trodde att de röstade på en president som står för ”America First”, och mer ägnar sig åt USA:s interna problem än på att offra människoliv och pengar på att kriga på andra kontinenter. I sitt tal till nationen förklarade Trump sin omvändelse med att hans ursprungliga instinkt var att USA ska dra sig ur, men att han nu insett att det skulle skapa ett vakuum i Afghanistan som genast skulle fyllas av terrorister. Det skulle skapa ett läge som före attackerna mot USA den 11 september 200, då al-Qaida använde landet som sin fristad.
