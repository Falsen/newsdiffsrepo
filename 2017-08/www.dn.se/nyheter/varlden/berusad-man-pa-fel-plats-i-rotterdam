Berusad man på fel plats i Rotterdam
TT-AP

Det var på onsdagskvällen som mannen stoppades i närheten av konserthallen Maassilo när han körde sin minibuss berusad. Fordonet hade spanska nummerplåtar och visade sig innehålla gasflaskor.

Nederländsk polis hade tidigare agerat på tips från den spanska polisen om att en attack var planerad mot rockbandet Allah-Las spelning i lokalen.if(DN&&DN.Ads){DN.Ads.initAd('92df01cb-art1');}

Misstankar om att minibussföraren, som jobbar som mekaniker, hade något med hoten att göra uppstod. Även en 22-åring greps kort därefter i de södra delarna av Brabant

Minibussförarens hus har genomsökts av polisen, som inte hittat någonting som länkar honom till terrorverksamhet.

Även spansk polis avfärdade mannen från sin utredning, och tillade att mannens gasflaskor "var avsedda för privat bruk", samt att mannen var "fullkomligt berusad".

– Mannen hade otur och var på fel plats vid fel tillfälle, säger Rotterdams polischef Frank Paauw.

Den andre mannen, 22-åringen, är dock ännu misstänkt och förhörs fortfarande.

Enligt tidningen De Telegraaf ligger hotnivån i landet kvar på fyra på en femgradig skala.

Insläppet till konserthallen, där cirka 1 000 personer ryms, hade inte börjat när varningen kom. Gruppens namn, Allah-Las, har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om terrorhotet var kopplat till bandnamnet.
