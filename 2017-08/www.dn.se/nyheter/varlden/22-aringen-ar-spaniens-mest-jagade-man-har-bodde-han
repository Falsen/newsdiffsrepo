22-åringen är Spaniens mest jagade man – här bodde han
Erik de la Reguera

Djupgröna, skogsbeklädda berg omger Ripoll, en småstad med 11.000 invånare som ligger tio mil norr om Barcelona. Det var här, i utkanten av Pyrenéerna, som attentatsplanerna smiddes i veckor och månader.

Polisen tror att så många som tolv personer ingick i den terrorcell som låg bakom terrordådet på La Rambla i Barcelona i torsdags och det följande attentatet i Cambrils natten till fredagen.if(DN&&DN.Ads){DN.Ads.initAd('d8cc8f1e-art1');}

Nästan samtliga kom från denna lilla stad av Strängnäs storlek.

– Det är otäckt. Alla var ju så välintegrerade och uppskattade i samhället. Vad fick dem att göra detta? Men nej, jag tänker inte låta rädslan förändra mitt sätt att leva. Jag tänker fortsätta att gå till folksamlingar, fortsätta demonstrera, agera öppet. Och vi får heller inte låta högerextremister gynnas, inte vända oss mot varandra, säger Nuria Martí, som stannat till för laga sin cykel hos en cykelreparatör.

Några hundra meter därifrån finns ett flerfamiljshus där den 22-årige Younes Abouyaaqoub hade sitt hem – innan han blev Spaniens mest jagade man. Polisen misstänker, enligt uppgifter i spansk press, att det var denne marockanske medborgare som satt bakom ratten när den vita skåpbilen svängde upp på promenadstråket La Rambla i torsdags.

Vi går uppför de tre trapporna till Abouyaaqoubs hem.

Där möts vi av en oväntad syn. Dörren till fyrarumslägenheten står på vid gavel. Av någon anledning har polisen lämnat den så efter en husrannsakan som gjordes på fredagen.

Från dörröppningen ser vi ett vardagsrum med gulmålade väggar, soffor med lila klädsel och orange gardiner. Inne i sovrummen skymtar sängar, madrasser och allehanda bråte som polisen vält över ända i sökandet efter bevis.

Kommer Younes Abouyaaqoub att återvända hit? Sannolikt inte. Polisen har upprättat vägspärrar på alla infarter till Ripoll, för att hålla utkik efter honom. Övriga elva medlemmar i terrorcellen tros ha dödats eller gripits. Bara Younes Abouyaaqoub är, så vitt man vet, på fri fot.

Ripoll ger intryck av att vara en närmast belägrad stad. På lördagen gjorde maskerade poliser husrannsakan i en lägenhet i centrum, som tillhör den nya imamen i stadens moské. I spansk press beskrivs han som radikal salafist, och det finns obekräftade uppgifter om en maktkamp och konflikter inom församlingen.

Enligt en man som hyr ett rum i imamens lägenhet ska denne för en vecka sedan ha rest till Marocko på semester. Men polisen misstänker att imamen i själva verket kan ha varit inblandad i planeringen av dåden.

Det spekuleras rent av om han kan finnas bland de som dödades i explosionen i ett hus i Alcanar i onsdags, då några i gruppen tros ha begått ett misstag då de försökte tillverka en bomb. Dna-prov tros kunna ge svar.Det är otäckt. Alla var ju så välintegrerade och uppskattade i samhället. Vad fick dem att göra detta?

I närheten av Younes Abouyaaqoubs lägenhet i Ripoll möter vi Carla och Sergio, och deras lilla son. De bor i området och var bekanta med några av de misstänkta attentatsmännen.

– Det är omskakande. Många av dem var födda här, talade flytande katalanska, hade jobb och helt vanliga liv. Jag bodde granne med den yngste, 17-årige Moussa Oukabir under många år. Jag såg honom växa upp. Han var alltid glad och utåtriktad, och jag såg honom som en vän, säger Carla.

17-årige Moussa Oukabir pekades i ett tidigt skede av utredningen ut som attentatsmannen på La Rambla, då han misstänks ha använt sin äldre brors id-handlingar för att hyra skåpbilen som användes. Men när det senare stod klart att han skjutits till döds av polis i Cambrils, tio mil söder om Barcelona, ändrade polisen spår.

– Jag känner en sådan vrede och frustration över att Moussa lät sig manipuleras. Samtidigt tycker jag synd om familjen, för jag tror inte att de visste något. Och sorg, det kan man inte komma ifrån, för jag kände ju honom, säger hon.

– Men verkligen finns ingen ursäkt för det de gjorde. Nu går det rykten om att fler av de unga killarna häromkring visste mer än de vill erkänna, flikar Sergio in allvarligt.

– Nej, det är oförlåtligt. Vi känner oss otrygga. Och dessutom har rasisterna fått vatten på sin kvarn. De snackar skit och tittar menande på alla muslimer, svarar Carla, som inte vill ha sitt efternamn utsatt på grund av den polariserade stämningen i staden.

Ingen av de utpekade männen var känd av säkerhetstjänsten sedan tidigare. Att så många unga män i Ripoll ändå dragits till militant islamism, som polisen nu tror var motivet till dåden, tycks ha kommit som en blixt från klar himmel för myndigheterna.

– Arbetslösheten är relativt hög här, men några sociala problem som de i en del bostadsområden i Madrid eller Barcelona har vi inte haft här. Så jag kan garantera att ingen förväntade sig det här. Inte borgmästaren, inte jag, ingen på myndighetsnivå, så vitt jag vet, säger Carme Brugarola, som är högstadielärare och skriver kolumner i en lokaltidning.

Foto i text: Mossos D'Esquadra/AFP
