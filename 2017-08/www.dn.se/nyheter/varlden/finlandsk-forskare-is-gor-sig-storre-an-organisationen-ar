Uppdaterad 2017-08-20

Publicerad 2017-08-19


Finländsk forskare: IS gör sig större än organisationen är
Kalle Holmberg

Efter terrorattentaten i Barcelona och Cambrils i Spanien tidigare i veckan meddelade IS via sin propagandakanal Amaq att man är ansvarigt för det som skett. I sådana lägen hakar medierna – DN inget undantag – inte sällan på och lyfter upp IS-budskapet i rapporteringen, samtidigt som det definitivt upplevs som problematiskt på redaktionerna.

Karin Creutz konstaterar att IS har som ”tydlig strategi” att ta på sig dåd, även om organisationen inte haft någon aktiv roll, och att mediernas agerande i detta spel är central:

– En mycket viktig fråga. Attackerna har till syfte att skapa uppmärksamhet. Ju mer dessa slås upp, desto större oro skapar det hos folk – och det är just den effekten IS är ute efter, säger hon till DN.

Läs mer: Knivdådet i Åbo kopplat till flera personer

Osäkerheten kring när terrorn slår till nästa gång gör att dåden framstår som fler och har större bredd än de verkligen har, menar Creutz.

– Det är klart att detta måste diskuteras på redaktionerna, samtidigt har ju allmänheten rätt att få information om vad som sker. En aspekt är att det alltid finns en risk att dåden inspirerar andra att följa efter. För en enskild anhängare upplevs det så klart som ett plus att bli kopplad till en terrororganisation som IS, säger hon.

Läs mer: Anhöriga tar avstånd från attentaten i Spanien

Karin Creutz är försiktig med att kommentera fredagens knivhuggning i Åbo, som av finländska polisen nu utreds som ett terrordåd.

Mycket i faktaväg saknas och det förhållande att den misstänkte inte svarar på frågor gör att motivet tills vidare förblir dunkelt, påpekar hon.

– Jag tror inte att staden Åbo spelade någon roll här. Att det tycks vara ett verk av personer som vistats en kortare tid i landet är mindre överraskande. Jag hade överraskats mer om det hade rört sig om någon nationellt baserad grupp här i Finland som låg bakom, eftersom sådana inte funnits tidigare, säger Creutz, som ser det som tragiskt att Åbofallet ”nu slår så starkt över på asyl- och flyktingdebatten”.

Svensken Mats Fridlund, terrorforskare och verksam sedan fyra år tillbaka vid Aaltouniversitetet utanför Helsingfors, är inne på samma linje som sin finländska kollega:

– Det är inget oväntat att IS tar på sig dåd, utan att direkt vara inblandat. På så sätt visar organisationen att den är betydelsefull och har makt. Här får man säga att IS varit framgångsrikt, organisationen har skapat sig ett ”brand”, ett varumärke. Sedan är det en annan sak vad man åstadkommit överlag, säger Mats Fridlund.

Läs mer: 22-åringen är Spaniens mest jagade man – här bodde han

En sak som medierna exempelvis kan göra, i stället för att lyfta fram att IS tar på sig dåd, är att peka på det lidande som offren utsätts för.

– Samtidigt är även tragiken något som IS menar gagnar deras sak. Det här är svårt, det finns ingen enkel lösning.

Generellt menar Mats Fridlund att IS-terrorn bör behandlas på samma sätt som vanlig kriminalitet.

– Visst är det tragiskt att terror drabbar oskyldiga människor, men även i vanlig kriminalitet så mister människor livet.

– Och visst är det som hänt i Åbo en tragedi, men det utgör inget hot mot finländska staten. Samma gäller för Spanien – dådet i Barcelona hotar inte spanska staten. Terroristerna kommer aldrig att vinna, säger Mats Fridlund.

Läs mer: Philip Teir: Inte överraskande att de nationssinnade dundrade fram
