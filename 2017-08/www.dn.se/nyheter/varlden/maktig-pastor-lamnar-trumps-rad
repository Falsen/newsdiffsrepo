Publicerad 2017-08-19


Mäktig pastor lämnar Trumps råd
TT

En pastor för en stor kyrka i New York lämnar Donald Trumps evangeliska råd, efter presidentens agerande kring händelserna i Charlottesville. Alphonso R Bernard blir därmed den förste av de 25 religiösa företrädarna som lämnar rådet, skriver nyhetsbyrån AFP.

Enligt A R Bernard har Trump gått över gränsen i samband med uttalandena om att ”båda sidor” gjort sig skyldiga till våldet i Charlottesville, där högerextremister, nationalister och nazister drabbade samman med motdemonstranter. En kvinna dödades när en man som deltagit i manifestationen körde in en bil i en samling motdemonstranter.

– Jag skulle vilja se fler evangeliska ledare i rådet uttala sig kraftfullt och reagera på det. Det betyder inte att de behöver överge honom, men de borde gå ut och säga något av värde, säger han till CNN.

Läs mer: Peter Wolodarski: Skammen och vanäran kan Trump aldrig polera bort

Under fredagen lämnade samtliga 16 medlemmar av presidentens rådgivande kulturkommitté i ett massavhopp, med motiveringen: ”att ignorera din hatfyllda retorik skulle ha gjort oss medskyldiga”.

Tidigare i veckan upplöste Trump sina prestigefyllda näringslivsråd, efter att en rad höjdare hoppat av i protest mot presidentens uttalanden. Och i ett långt och känsloladdat inlägg på Facebook kräver republikanen Mitt Romney att Trump ”erkänner att han hade fel och ber om ursäkt”, samt gör det tydligt att ”rasister är till 100 procent skyldiga till mordet och våldet i Charlottesville”.
