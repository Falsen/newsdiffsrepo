Unik avrättning planerad i Florida
TT

Det är 30 år sedan nu 53-årige Mark Asay sköt ihjäl en svart man i Jacksonville – efter att ha avfyrat en tirad av rasistiska kommentarer. Dödsskjutningen ägde rum tidigt på morgontimmarna och kort därpå dödade han även sitt andra offer. Det var en spansktalande man som var klädd i kvinnokläder och som i de gamla rättegångsprotokollen beskrivs som svart.

Mark Asay ska ha köpt sex av 26-åringen men tagit hans liv när det framgick att han inte var kvinna. Förövarens kropp var full av tatueringar med vitmaktbudskap, skriver tidningen Miami Herald.

Den planerade avrättningen är den första av en vit man för mord på en svart person sedan dödsstraffet återinfördes i USA 1976. Den sker i en tid då rasmotsättningarna i USA ökar och landet kokar sedan president Donald Trump fördömt "båda sidor" efter våld vid en högerextrem manifestation i Virginia – och därmed likställt högerextremister och vitmaktgrupper med motdemonstranter.

Sedan 1976 har minst 20 svarta män avrättats för mord på vita i Florida, enligt ABC News.

De senaste 19 månaderna har delstaten dock inte genomfört några avrättningar, eftersom USA:s högsta domstol förklarat sättet som människor döms till döden i Florida – av domare och inte en jury – grundlagsvidrigt. Detta har nu ändrats så att eniga jurybeslut krävs för dödsstraff. Mark Asays fall är dock så gammalt att även han dömdes av en jury.

Asays advokater har in i det sista försökt hindra att dödsstraffet verkställs, utan framgång. Ett argument är att den kombination av dödliga läkemedel som ska användas inte tidigare testats.

Många i USA har fortfarande de dokumenterade fall av långa dödskamper som ägde rum i Ohio, Oklahoma och Arizona 2014 på näthinnan. Vid dem användes experimentella kombinationer av substanser eftersom läkemedelsbolag, främst av etiska skäl, slutat att sälja det kraftiga sömnmedel som tidigare användes i sprutan.

Foto i text: Florida Department of Corrections/AP
