Dussintals saknas efter båtolycka i Brasilien
Adam Svensson

Minst sju personer är bekräftat döda efter en båtolycka i Brasilien sent på tisdagen. Fortfarande saknas dussintals människor som befann sig på båten när den sjönk i floden Xingu i den norra delen av landet. 70 personer ska ha befunnit sig på båten vid tillfället, rapporterar nyhetsbyrån AP.

Myndigheterna i delstaten Para, där olyckan inträffade, uppgav på onsdagen att 25 personer lyckades ta sig i land efter olyckan, och sju personer har påträffats döda. Därmed saknas fortfarande 38 personer.

Fartyget lämnade Santarem på måndagsnatten och målet var Vitoria do Xingu som ligger vid floden Xingu som är en biflod till Amazonfloden.

Orsaken till att båten sjönk är ännu inte fastställd.
