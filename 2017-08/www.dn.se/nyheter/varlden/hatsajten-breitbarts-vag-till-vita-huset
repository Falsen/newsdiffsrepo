Hatsajten Breitbarts väg till Vita huset
Martin Gelin

Det började som ett krig mellan flugor och kepsar. Det gamla konservativa etablissemanget på anrika tidskrifter och tankesmedjor, klädda i tweedkavajer, hornbågade glasögon och handknutna flugor, förstod sig inte alls på Donald Trump. De tyckte att han var vulgär och smaklös och stod för ekonomiskt populistiska förslag som saknade förankring i deras ideologiska tradition.

Läs mer: Steve Bannon: Mörker är bra

George F Will, en kolumnist som är själva sinnebilden av väluppfostrade, gammaldags konservativa debattörer, skrev i april att Trump riskerar att dra med sig hela det republikanska partiet ned i fördärvet. Alla republikaner som inte tog ställning mot Trump skulle bli diskvalificerade för att delta i partiets återuppbyggnad, menade Will.

Men på den nya högerns digitala plattformar hade man länge längtat efter just en röst som Trumps. Någon som inte uttryckte sig “politiskt korrekt” eller överhuvudtaget förhöll sig till konventionella idéer om sans och hyfs. En politiker som ofta uttryckte sig med samma plumpa, fördomsfulla retorik som präglade kommentarsfälten på högerpopulistiska sajter.

Till slut var det denna digitala armé av röda Trumpkepsar som gick segrande ur republikanernas inbördeskrig. De krossade 16 mer traditionella republikaner i partiets primärval och den 8 november vann Donald Trump presidentvalet.

Ingen sajt har varit mer betydelsefull för Trumps landsomfattande, högerpopulistiska rörelse än Breitbart. Där har man länge publicerat texter med samma ton och öppna främlingsfientlighet som präglat mycket av Trumps kampanj.

Breitbart, ett nätverk av sajter och tv-kanaler, har blivit den självklara samlingsplatsen för Trump-rörelsens mest kontroversiella röster. Här formades mycket av den nationalistiska världsbild som snart tar plats in i Vita huset. Det är en plattform för en ny generation av högerpopulister, som inte drar sig för att uttrycka sig med kontroversiella, fördomsfulla skällsord och vulgära svordomar – tvärtom är det just detta som fungerar bäst för att sprida budskap i sociala medier.

Andrew Breitbart grundade sajten 2007. Foto: Andrea Renault

– Det Breitbart förstår är känslan av att du, som läsare, vill känna dig delaktig i projektet att riva ner en orättvis global världsordning, på ett sätt som läsaren upplever som oerhört spännande. Breitbart förstår hur man paketerar texter för att de ska spridas hejvilt på sociala medier. De är bra på att få läsaren att känna sig som att de tar del av en berättelse som makthavare inte vill att de ska få se, säger Michael B Dougherty, en konservativ kolumnist på tidningen The Week, till DN.

I september, när det var kris i Donald Trumps kampanj, rekryterade han Breitbarts dåvarande chef Steve Bannon som ny kampanjledare. Bannon uppmuntrade Trump att vara sig själv, att stå emot försöken att tona ner sitt budskap och att i stället fortsätta vara en frispråkig populist som gjorde allt för att öka entusiasmen hos vita lågutbildade män. Bannon förutsåg att det kunde hjälpa Trump att vinna i delstater som länge röstat på demokraterna, som Michigan och Wisconsin. Han fick rätt. I veckan blev det klart att Bannon nu följer med Trump till Vita huset, där han blir chefsstrateg. En utnämning som chockerat hela det politiska etablissemanget i Washington DC.

Läs mer: Sverige framställs som ett land i förfall

John Weaver, en republikansk strateg som arbetat för Ohioguvernören John Kasich, skrev på Twitter: “För att vara tydlig så har den nya presidenten utnämnt en rasistisk antisemit till en position som är jämbördig med stabschefen. Den rasistiska, fascistiska extremhögern är nu representerad bara fotsteg från Ovala rummet.”

“Trumps val av Steve Bannon signalerar att vit makt-aktivister kommer att bli representerade på högsta nivå i Vita huset under Trump”, sade i sin tur Harry Reid, demokraternas ledare i senaten.

Bannon har själv inte hymlat med sina radikala visioner. I en intervju 2013 sade han: “Jag är leninist. Lenin ville förstöra staten och det är även mitt mål. Jag vill att allt ska rasa samman och krossa hela dagens etablissemang.”

Steve Bannon tillträder i januari som chefsstrateg under Donald Trump i Vita huset. Foto: Splash News

Bannons framgångar med Breitbart sammanföll med Trumps kampanj, med nästan kuslig tajming. I dag omfattar Breitbart ett dussintal högerpopulistiska sajter och webbaserade tv-kanaler i fem länder. Företaget grundades 2007, av Andrew Breitbart, en excentrisk, frispråkig provokatör från Los Angeles. Han etablerade snabbt sajten som ett kontroversiellt alternativ till mer städade konservativa plattformar och en nagel i ögat på hela den amerikanska vänstern. Breitbart väckte uppmärksamhet genom att attackera den amerikanska vänsterns mest heliga kor, som medborgarrättsrörelsens John Lewis och demokraternas kongressledare Nancy Pelosi. Han drev med feminister och antirasister och rasade mot allt som ansågs “politiskt korrekt”. Under en konservativ konferens i Washington DC blev han bortförd av säkerhetsvakter efter att han skrikit “äckliga, äckliga våldtäktsmän och mördande freaks!” till den vänsterradikala gruppen Occupy Wall Street, som demonstrerade utanför evenemanget.

Strax efter att Andrew Breitbart avled i en hjärtattack 2012 tillträdde mediemogulen Steve Bannon som ny chef. Han hade som uttalat mål att förvandla Breitbartnätverket till en plattform för alternativhögern, alt right-rörelsen, ett informellt nätverk av digitala aktivister på högerkanten.

Under Andrew Breitbarts ledning hade sajten varit en ideologiskt heterogen samlingsplats för libertarianer och fritänkande republikaner. Efter att Steve Bannon tog över förvandlades Breitbart snabbt till en renodlad högerpopulistisk sajt, som ofta ägnade sig åt öppen främlingsfientlighet, konspirationsteorier, vilda överdrifter, vilseledande vinklar och kontroversiella rubriker.

Rent innehållsmässigt bidrog Bannon med två väsentliga förändringar på sajten. Dels expanderade han bevakningen av det man rubricerade som “svart brottslighet”, vilket i dag är en egen avdelning på sajten. Men framför allt började man publicera fler artiklar där man utmålade konspirationsteorier om en “global finanselit” med dunkla motiv. I dessa texter var det ofta gott om antisemitiska stereotyper.

Man rekryterade ofta högerdebattörer och skribenter som fått sparken från andra plattformar efter att ha gjort rasistiska eller antisemitiska uttalanden. I oktober kontrakterade man exempelvis Curt Schilling (bilden), en före detta basebollspelare som tidigare i år fick sparken från jobbet som kommentator på sportkanalen ESPN, efter en rad antisemitiska uttalanden.

En av Breitbarts stjärnor är Milo Yiannopoulos, en brittisk provokatör och förgrundsfigur för alternativhögern. Yiannopoulos har framför allt attackerat feminister, muslimer och svarta rättighetsaktivister. Han bannlystes från Twitter i somras, efter att ha skrivit en serie av rasistiska trakasserier mot en svart skådespelare, men han har kvar jobbet som chefredaktör för teknikplattformen Breitbart Tech.

I dag har Breitbart framför allt blivit en uppsamlingsplats för skribenter och debattörer som bannlysts eller utestängts från mer konventionella konservativa plattformar. Southern Poverty Law Center, som kartlägger hatgrupper och extremism i USA, kallar Breitbart en “propagandafabrik för vit etnonationalism”.

David Weigel, en journalist på Washington Post som länge bevakat amerikansk ytterhöger, beskriver Breitbart och alternativhögern som att de drivs av en gemensam känsla av att politisk korrekthet är ett större problem än rasism.

Under våren framstod Breitbart mer och mer som en inofficiell kampanjsajt för Trump. Bland avhoppade medarbetare började man nedlåtande kalla sajten “Trumpbart”.

I februari anklagade Michelle Fields, en ung Breitbartreporter, Donald Trumps dåvarande kampanjchef Corey Lewandowski för att ha använt fysiskt våld för att hindra henne från att göra en intervju med Trump efter ett kampanjmöte. Fields visade bilder på de blåmärken hon fått av Lewandowski och i en övervakningsfilm från evenemanget syntes det tydligt hur Lewandowski grep tag i Fields arm och förde bort henne från Trump. Men på Breitbart valde man ändå att ta Trumpkampanjens sida, snarare än att försvara den egna skribenten.

Enligt Ben Shapiro, en avhoppad Breitbart-skribent, har Steve Bannon “sålt Breitbarts själ för att stödja en mobbare”.

Vid sidan av Breitbarts mest skrikiga rubriker finns mer ideologiskt högtravande, politiska dokument, som tyder på att Bannon och sajtens medarbetare bär på mer långsiktiga, ideologiska visioner.

Medarbetaren Milo Yiannopoulos (bilden) publicerade nyligen ett manifest för “alternativhögern” på Breitbart, där han försöker beskriva deras projekt som en mer romantisk vision än den traditionella högern i USA, som enligt honom var för ensidigt fokuserad på materiella och ekonomiska frågor. “Om man bara tittar på siffrorna verkar det ekonomiskt logiskt med mer billig arbetskraft från invandrare, men vi måste även ha något annat i åtanke: att försvara vårt eget folkslag och kultur”.

Yiannopoulos beskriver en ny global högerrörelse med visioner bortom nyliberalismens ekonomiska logik. Denna så kallade alternativhöger oroar sig för större frågor än plånbokspolitik. Man tror att den nyliberala världsordningen på sikt kommer att leda till att den vita majoritetskulturen i USA kommer att utplånas.

– De tror helt uppriktigt inte på att multietniska demokratier kan fungera, säger Ben Shapiro, en avhoppad Breitbart-skribent, i en intervju med Vox nyligen.

I Yiannopoulos manifest på Breitbart skriver han om ett kommande “folkmord” på vita amerikaner.

“När vita väljare oroar sig för att de håller på att utplånas så är responsen vi får från Etablissemanget, det konservativa Etablissemanget, att välkomna denna utplåning”, skriver han.

I en intervju nyligen sammanfattade Yiannopoulos sin egen vision för vad Breitbart gör.

– Jag tror att USA har fått nog av god etikett. Om jag kan skapa konversationer genom att vara oförskämd, om jag kan provocera folk att säga ”åh vilket monster”, men sedan få 20 procent av folket som faktiskt börjar diskutera det jag säger, då anser jag att min karriär varit en oerhörd framgång.

Läs mer: Så hamnade de högerextrema i centrum för Trumps kampanj

Samtidigt försöker han avdramatisera mycket av det provokativa innehållet på sajten med förklaringar att det bara handlar om unga människor som vill provocera och ha lite roligt. “Precis som att 1960-talets ungdom chockade sina föräldrar med sin promiskuösa livsstil, långa hår och rockmusik, försöker dagens unga alternativhöger chockera äldre generationer med vansinniga karikatyrer. Innebär det att de är rasister? Inte mer än att de som lyssnar på dödsmetall är satanister. Det handlar bara om att provocera farmor och farfar”, skriver han.

Konsekvenserna av denna uppskruvade, främlingsfientliga retorik från Trump, Bannon och Breitbart syns dock redan.

Under den första veckan efter Trumps valseger inträffade över 400 rasistiska hatbrott, enligt FBI, vilket är dubbelt så många hatbrott som normalt sker under en hel månad i USA.

Steve Bannon vill nu expandera Breitbarts verksamhet över hela världen. Strax efter Trumps valseger tillkännagav Bannon att Breitbart ska öppna nya kontor i flera europeiska städer, med ett uttalat mål att uppmuntra europeisk högerpopulism. Det allra första mötet med en utländsk politiker som Trump ordnade efter sin valseger var med Nigel Farage, den tidigare ledaren för brittiska Ukip.Bannon vill bränna ned Republikanerna som parti och ersätta dem med en amerikansk motsvarighet till Nationella fronten.

Bannon har i sin tur kontaktat Marine Le Pen, partiledaren för franska högerpopulisterna Nationella fronten, för ett samtal om att skapa en “global högerextrem koalition”, enligt Daily Beast. Marion Maréchal-Le Pen, systerdotter till Marine Le Pen, skrev på Twitter i veckan “Vi tackar ja till Bannons erbjudande om samarbete”.

– Bannon vill bränna ned Republikanerna som parti och ersätta dem med en amerikansk motsvarighet till Nationella fronten, säger Ben Shapiro, den avhoppade Breitbartmedarbetaren, i en intervju med Vox.

Bannons vision om en global högerpopulistisk rörelse är inte bara ett sätt att expandera Breitbart som företag. Det har även fungerat som ett sätt att importera den europeiska högerpopulismens energi till amerikansk politik.

Den öppna främlingsfientlighet som präglar många europeiska partier på högerkanten ansågs otänkbar i USA:s nationella politik, men Bannon och Trump har båda insett att det finns en större aptit för den här sortens retorik än vad republikanernas partiledning själva förstod.

Bannon har länge studerat framgångarna för europeiska partier som Nationella fronten och Ukip och har insett att dessa partier inte längre behöver nöja sig med att synas i marginalen, utan att de faktiskt kan vinna nationella val.

Michael B Dougherty, den konservativa kolumnisten, säger till DN att han tror att det här är början på en ny epok av gräsrotssamarbete mellan högerpopulister på båda sidorna av Atlanten.

– Det är fascinerande att se populistiska, nationalistiska rörelser på ett internationellt plan. Det brukade vara så att nationalister från olika länder utbytte idéer främst på högsta nivå, via politiska ledare. Men nu har den här rörelsen blivit internationell, så att en enorm publik i USA kan engagera sig för Brexit eller för flyktingpolitiken i Tyskland. Nationalistiska och populistiska rörelser över hela västvärlden har fått ett snarlikt språk och de har börjat samarbeta mot det de ser som en gemensam fiende, en klass som också arbetar över nationella gränser.

Foton i text: Rex
