Melania Trump hånas – för sina klackar
Sofie Österström

USA:s presidentpar begav sig på tisdagen mot det naturkatastrofdrabbade Texas, där tusentals människor har flytt sina hem och flera personer rapporterats döda efter stormen Harvey framfart.

På bilderna som togs när presidentparet var på väg från Vita Huset syns Melania Trump bära skyhöga klackar – något som fått människor på sociala medier att reagera med hån och kritik.

Vissa av kritikerna menar att Melania Trumps val av skor är respektlöst gentemot de personer som förlorat sina hem i stormen. Andra är mer skämtsamma:Help is on the way, Texas! Don't worry, Melania has her special storm stilettos. https://t.co/lVsIneYbXF— Brad Wollack (@BradWollack) August 29, 2017

”Hjälp är på väg, Texas! Melania har på sig sina speciella storm-stiletter”, skriver tv-producenten Brad Wollack.

Men, som tidningen Boston Globe poängterar: När Air Force One vid lunchtid lokal tid väl landade i staden Corpus Christi, hade presidentfrun bytt om till mer bekväma skor – ett par vita sneakers.

I Corpus Christi ska presidentparet få information om läget i den översvämningsdrabbade delstaten. På plats finns även Texas guvernör Greg Abbott, bostads- och stadsplaneringsminister Ben Carson och den republikanske senatorn Ted Cruz, med flera, rapporterar CNN.

Presidentparet reser sedan vidare mot Austin, men inget besök i det översvämningsdrabbade Houston ska vara planerat under dagen.
