Martin Gelin:   Trump kan benåda främlingsfientlig sheriff
Martin Gelin

Joe Arpaio var sheriff i Phoenix, Arizona i 12 år. Förra året förlorade Arpaio valet av sheriff i Maricopa County och lämnade då sin post. I juli 2017 kom en domstol fram till att han brutit mot lagen när han systematiskt diskriminerade mot latinamerikaner i staden. Arpaio kan få fem års fängelse för detta brott.

När Donald Trump besökte Phoenix för att kampanjtala sent på tisdagen lät det som att han beslutat sig för att benåda Arpaio för brottet. Arpaio skulle i sådana fall bli den första person som Trump benådar som president. Det skulle sända ett tydligt budskap om att polis och myndigheter runtom i USA kan bryta mot lagen utan att behöva oroa sig för konsekvenserna.if(DN&&DN.Ads){DN.Ads.initAd('bd24de53-art1');}

Det är ingen slump att Trump väljer att omfamna just Joe Arpaio. För den som ser Trumps politiska resa som en blixt från klar himmel är det värt att kika lite närmare på vem Arpaio är och hur mycket de två har gemensamt.Beskedet måste betraktas som ett långfinger åt alla som kritiserat Trumps bemötande av högerextremism och främlingsfientlighet.

Första gången jag träffade Joe Arpaio, på hans kontor i Phoenix för fem år sedan, inledde han intervjun med att skryta om hur många utländska medier som bett om intervjuer med honom. Han avslutade intervjun med att dra ut en byrålåda ur sitt mahognyskrivbord, ta fram en trave med glansiga affischer som han låtit trycka, med en stor bild där Arpaio syntes bredvid en klassisk sheriffstjärna. Sedan signerade han affischerna. Ett exemplar till mig och ett exemplar till fotografen som var med. Att vi var där för att skriva ett kritiskt reportage om hur Arpaio bryter mot mänskliga rättigheter i behandlingen av fångarna i sina ökända ökenfängelser verkade inte bekymra honom.. Han var öerytygad om att alla som bad om mötestid på hans kontor i centrala Phoenix dyrkade honom. Det är få personer i USA som kan mäta sig med Donald Trump när det gäller kontrasten mellan hur de uppfattar sig själva och hur de betraktas av omvärlden. Men Arpaio är en av dem.

Trump och Arpaio har även något annat gemensamt. De delar en övertygelse om att vita amerikaner representerar en distinkt kultur som står inför ett existentiellt hot utifrån, av framförallt latinamerikansk invandring och hotet från islamistisk terrorism. De delar en retorik som ofta är öppet främlingsfientlig och en diffus nostalgi över en tid då USA:s poliser fick göra lite som de ville. Dessutom var de båda aktiva i den så kallade birther-rörelsen, som under många år försökte hitta bevis för att Barack Obama inte föddes i USA.

Det var därför inte särskilt förvånande att Trump så helhjärtat omfamnade Arpaio under sitt tal i Phoenix. Han har formellt inte benådat honom än, men han gjorde det klart att han tänker göra det. “Arpaio kan må bra”, sade Trump under talet.

Att beskedet kommer en vecka efter att Trump kritiserats för att inte tagit tillräckligt avstånd från högerextremistiska grupper och försvarat en nynazistisk terrorattack som självförsvar måste betraktas som ett långfinger åt den breda majoritet av amerikaner som blev förtvivlade av Trumps öppna flörtande med högerextremister. Om Trump är det minsta bekymrad av att uppfattas som förlåtande i sina relationer med vit makt-grupper i USA – enligt FBI det största inhemska terrorhotet sedan 2006 – så visar han inga tecken på det utåt. Tvärtom tycks han vilja poängtera att han står bakom främlingsfientliga politiker som Arpaio.

Som sheriff brukade Arpaio ägna kvällarna åt att rida genom Phoenix till häst, i en triangelformation med sina kollegor, som i en imitation av någon gammal västernfilm. De gjorde spontana besök och razzior på arbetsplatser där de misstänkte att papperslösa kunde arbeta. Det blev ofta våldsamt. Han placerade papperslösa i provisoriska tältfängelser i Arizonas öken, där det ofta kunde bli mer än 40 grader varmt i fängelserna. Han gav dem rosa kalsonger för att förödmjuka dem.

Under Trumps tal ifrågasatte han hur Arpaio kunde dömas för att bara ha skött sitt jobb. Men som människorättsorganisationen ACLU påpekade på Twitter dömdes Arpaio inte alls för att han skött sitt jobb, utan tvärtom för att han brutit mot lagen genom att diskriminera mot latinamerikaner.
