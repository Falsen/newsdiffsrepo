Siv Jensen utmanar synen på mänskliga rättigheter
Jens Littorin

Sylvi Listhaugs besök i Sverige har väckt starka reaktioner. Men den norska invandrar- och integrationsministern är långt ifrån ensam i Fremskrittspartiet om att framföra omstridda åsikter. När DN följer partiledaren och finansministern Siv Jensen på valturné försvarar hon Listhaug och kommer med sina egna kontroversiella uttalanden.

• Läs mer: Norska valrörelsen flyttade till Rinkeby

Siv Jensen anser att det spända världsläget med terrorhot och flyktingkris innebär att utformningen av konventioner om mänskliga rättigheter måste ses över.

– Vi har ingen önskan om att bryta mot mänskliga rättigheter, vi är anhängare av mänskliga rättigheter. Det vi har sagt är att om det här (Frp-förslaget) hamnar i konflikt med konventioner om mänskliga rättigheter eller andra internationella konventioner så måste vi utmana dessa.

– Dessa konventioner skapades för många decennier sedan, när världsbilden såg annorlunda ut, hotbilden såg annorlunda ut, flyktingströmmen såg annorlunda ut. Konventionerna måste moderniseras och anpassas till den verklighet vi lever i, säger Jensen och poängterar att andra politiker, som till exempel Storbritanniens premiärminister Theresa May, talat i samma ordalag.

DN möter 48-åriga Jensen dagarna innan hennes partikamrat Sylvi Listhaug gör sitt omtalade besök i Rinkeby. Men även vårt samtal kommer att kretsa kring den frispråkiga ministerkollega, som dagen innan föreslagit att alla i Norge som fått avslag på sin asylansökan och inte lämnar landet frivilligt ska låsas in. I en tid när samhället prövas hårt kritiseras Listhaug och Frp för att med sin kompromisslösa invandrarsyn och skarpa retorik skapa splittring och polarisering. Jensen håller inte med och för över resonemanget på Sverige och på det som Frp i Norge gjort känt som ”det svenska tillståndet”.

– Man behöver inte gå längre än till ditt eget land för att se vad konsekvenserna av en utebliven debatt blir. I Norge diskuterar vi frågan, i Sverige har man inte velat prata om detta och sopat debatten under mattan. Då uppstår de utmaningar som uppenbart finns i många stora städer i Sverige, med laglösa tillstånd, med segregering, med problem för polis och räddningstjänst att ta sig fram. Här i Norge har vi debatterat och vi har också tagit grepp.

I Norge diskuterar vi frågan, i Sverige har man inte velat prata om detta och sopat debatten under mattan.

Jensens bild av grannlandet finns även i andra norska politiska läger, men långt ifrån i alla och Frp möter ofta motstånd. Oppositionsledaren Jonas Gahr Støre (Ap) kritiserade i veckan Sylvi Listhaug för att jämställa alla människor på flykt med terrorister. Av andra partiledare har invandringsministern, som i fjol i ett inte särskilt lyckat pr-trick badade i Medelhavet iförd räddningsdräkt för att uppleva en båtflyktings situation, utmålats som ett problem för regeringen. Jensen säger att det inte handlar om att partiet inte vill visa hänsyn för människor.

– Men så här har debatten sett ut i hela den norska valkampen. De flesta partier vill inte diskutera sakfrågor, de diskuterar retorik och det får vi ingen bättre integrationspolitik av, säger hon.

• Läs mer: Norska kommentatorer, ”Listhaug blandar ihop sina roller”

Finansministern är på gott humör av flera anledningar. Efter raset på oljemarknaden med minskad tillväxt och ökad arbetslöshet som följd har trenden vänt. Samtidigt visar opinionsundersökningarna inför valet den 11 september att Frp efter en lång tid av låga siffror ökar, även om man inte ser ut att nå upp till de 16,3 procent man noterade 2013 och som innebar att det högerpopulistiska partiet för första gången hamnade i regeringsställning. Det är också långt till de 22,9 procent man hade 2009. Om den blå-blå regeringen får fortsatt förtroende är det i först hand konservativa Høyres förtjänst. Opinionsmätningarna tyder på att statsminister Erna Solbergs parti kan bli landets största i valet.

Men Siv Jensen är ändå mycket nöjd med vad partiet uträttat, särskilt med tanke på att mycket såg annorlunda ut för fyra år sedan. Hon säger att Norge träffades av den största oljeprischocken på 30 år och att flyktingkrisen varit en stor utmaning för hela Europa. Det har tvingat regeringen till andra prioriteringar.

– Vår ekonomiska politik har gjort att alla pilar nu pekar i rätt riktning. Vi har tagit oss snabbare ur oljenedgången än de allra flesta trodde. Nu är tillväxten på väg upp och arbetslösheten på väg ned och det måste jag säga att jag är väldigt nöjd med, för det handlar om folks arbetsplatser, säger Jensen.

Siv Jensen, partiledare för Fremskrittspartiet med pressekreteraren Julia Brännström Nordtug. Foto: Tomas Ohlsson

Hon konstaterar att många partier som sätter sig i regeringsställning tillsammans med ett större parti brukar få lida. Att Frp inte drabbats lika hårt menar partiledaren har att göra med att man varit ärliga mot sin väljare och efter förhandlingarna med regeringens stödpartier, Kristelig folkeparti och liberala Venstre, gjorde klart vilka löften man inte kommer att kunna få igenom. Samtidigt anser hon att Frp uträttat mycket av det man lovade, som till exempel skattesänkningar, kraftiga satsningar på infrastruktur och minskade vårdköer.

Men det är åtgärder som kostat i form av kompromisser på andra områden. Siv Jensen poängterar att man sitter i en minoritetsregering och tycker inte att man kompromissar för mycket.

– Politik handlar om att ge och ta och man får igenom de saker som är viktigast för en och det har vi gjort, säger hon.

Den här dagens valturné går till länen Oppland och Hedmark i landets mellersta delar. Oppland är traditionellt ett starkt fäste för Arbeiderpartiet och här har Frp låga siffror, men dagen är till stor del ett möte med de redan frälsta. Jensen träffar lokala partiföreträdare, en pensionär och en barnfamilj för att prata partiets hjärtefrågor. Det handlar om en flyttad vägbom på Riksväg 4, som gett ”mer väg för pengarna” och om ”eidendomsskatten” (fastighetsskatten). Om Frp får förnyat förtroende av väljarna kommer partiet, som startade som en skatteprotest på 70-talet, lägga kraft på att få bort den. Det välkomnas av 69-årige Arne Johnny Grindal, som äger ett stort hus i utkanten av Gjøvik och är fly förbannad över att han får betala drygt 5.000 kronor om året bara för att han valt att bo kvar i huset som hans far byggde på 40-talet. Han har en pension på drygt 16.700 kronor i månaden och tycker att den skatt på fastigheter som alla Norges kommuner har rätt att ta ut är orättvis.

– Om Norges rikaste man haft mitt hus hade han skattat lika mycket. Eiendomsskatten är anledningen till att jag röstar Frp, säger Lindal.

Siv Jensen känner medvinden efter de senaste opinionsundersökningarna, där Arbeiderpartiet backat kraftigt. Samtidigt rycker Miljøpartiet de grønne och kommunistiska Rødt framåt och kan båda få platser i Stortinget. Det oroar Frp-ledaren.

– Det skulle betyda fullständigt kaos i Norge de kommande fyra åren. Vi kan jämföra det med situationen vi har i dag. Det går bra för Norge. Det finns därför ingen anledning att byta regering, säger Siv Jensen.
