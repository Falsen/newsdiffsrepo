Duterte till polisen: Döda idioterna
Sofie Österström

Uttalandet kommer bara två dagar efter begravningen av Kian Loud delos Santos, den 17-årige pojke som tidigare i augusti sköts ihjäl av polis, misstänkt för att ha sålt droger.

I samband med delos Santos begravning marscherade tusentals på gatorna i huvudstaden Manila, i protest mot presidentens krig mot narkotika.

Läs mer: Dödsskjutningen som kan förändra synen på Dutertes drogkrig

President Duterte för en hård, och av internationella människorättsorganisationer mycket kritiserad, kamp mot drogmissbruket och droghandeln i landet. Sedan hans krig mot narkotikan inleddes 2016, då han blev president, har tusentals misstänkta dödats.

Under måndagen höll president Duterte ett tal under en ceremoni på Heroe’s Cemetery i Manila. På plats fanns även representanter för poliskåren.

Det var mot polisen som Duterte riktade sina improviserade kommenterar, rapporterar nyhetsbyrån Reuters.

– Er plikt kräver att ni övervinner motståndet hos den person ni griper, sade han och fortsatte:

– Om han gör motstånd på ett våldsamt sätt (…) är ni fria att döda idioterna, det är min order till er.

Duterte ska även ha tillagt att mord och annat olagligt dödande inte är tillåtet, och att polisen måste upprätthålla lagen när de utför sitt arbete.

I kölvattnet av proteststormen efter Kian Loud delos Santos död har president Duterte sagt att han vill att händelsen ska utredas.

På måndagen mötte även Duterte föräldrarna till Kian Loud delos Santos i presidentpalatset i Manila. Han ska under mötet ha försäkrat dem om att fallet ska hanteras på ett rättvist sätt, skriver Reuters.
