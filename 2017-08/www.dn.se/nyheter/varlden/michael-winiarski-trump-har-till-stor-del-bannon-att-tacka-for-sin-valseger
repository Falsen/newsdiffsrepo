Publicerad 19:33





Michael Winiarski:


Trump har till stor del Bannon att tacka för sin valseger





Michael Winiarski


Följ skribent




















Varför lämnar Steve Bannon Vita huset?

– Trump sägs ha övervägt att sparka Bannon i månader. Så sent som i tisdgs sade Trump: ”Vi får se vad som händer med honom”. Även utifrån har kraven på Bannons avgång ökat: Den konservative mediemogulen Rupert Murdoch, som bland annat äger den högerpropagandistiska Fox News Channel, uppmanade Trump att sparka Bannon. Och den nationelle säkerhetsrådgivaren, general H.R. McMaster, har markerat att han inte kan samarbeta med Bannon. Men ett konkret skäl just nu kan vara att Trump måste ha blivit rasande efter att Bannon gav en intervju häromdagen, där han direkt opponerade mot den officella Trumplinjen på en rad viktiga områden. Trots att Trump sagt att ett militärt angrepp på Nordkorea ”finns på bordet”, sade Bannon att det är uteslutet, eftersom då skulle 10 miljoner sydkoreaner i Seoul dödas vid en nordkoreansk motattack. Trots att Trump sagt att många av vit makt-aktivisterna – som ställt till våldsutbrottet i Charlottesville – var ”fina personer”, menade Bannon att dessa figurer är ”förlorare” och ”pajasar”.

Vad innebär detta för Trump?

– Att han gör sig av med sin absolut viktigaste medarbetare, chefsstrategen Steve Bannon är ett ytterst hårt slag mot hans regim. Trump isolerar sig ytterligare. Efter att många viktiga storföretagsledare har vänt honom ryggen och flera i hans egen administration har markerat bestörtning över Trumps förstående reaktion på nazisternas våld i Charlottesville bli han allt mer ensam. Snart har han inte många förtrogna kvar.

Hur påverkar det politiken framöver?

– Han riskerar att stöta sig med en viktig del av sin högernationalistiska väljarbas, som betraktar Bannon som en garanti för att Trump håller emot etablissemanget i Washington och fortsätter med sin populistiska agenda under slagordet ”America First”, som Bannon var hjärnan bakom. Trump värvade Bannon från den högernationalistiska nyhetssajten Breitbart News, en plattform för vit makts-ideologin ”alt-right”, till chef för hans valkampanj, och Trump har till stor del Bannon att tacka för sin valseger. Trumps egen politik lär inte påverkas så mycket – han tyr sig gärna till ”alt-right”-männen och är förstående gentemot nynazisterna utan att Bannon behöver övertyga honom om det. Därmed kommer Vita huset antagligen att fortsätta att stå för vit nationalism och rasism. Det blir intressant att se om Bannon tar med sig två andra vit makt-aktivister i fallet: talskrivaren Stephen Miller, en känd högerextremist, och utrikesrådgivaren Sebastian Gorka, som har bindningar till en nynazistisk grupp i Ungern.
