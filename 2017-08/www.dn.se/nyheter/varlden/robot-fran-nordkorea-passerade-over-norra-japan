Robot från Nordkorea väcker starka reaktioner
Viviana Canoilas

På tisdagsmorgonen klockan 5.57 lokal tid avfyrade Nordkorea en testrobot i östlig riktning från en region nära Nordkoreas huvudstad Pyongyang, enligt Sydkoreas militär.

Roboten flög över Japan klockan 6.06, lokal tid i riktning ut över Stilla havet, rapporterar NHK. Den haverade och delades upp i tre delar, varpå dessa föll i vattnet 118 mil öster om norra Japan.

I Japan skickades varningsmeddelanden ut i tv och i radio. Snabbtåg stoppades och varningar ropades ut i högtalare i städer på Hokkaido, den nordligaste av Japans huvudöar.

Premiärminister Shinzo Abe och Donald Trump har pratat i telefon och kom överens om att ytterligare förstärka pressen på Nordkorea, enligt Reuters.

Den nordkoreanska missilien har väckt starka reaktioner.

Den ryska regeringen är ”extremt oroad” av situationen som Nordkorea har skapat och Rysslands vice utrikesminister Sergej Ryabkov ”ser en tendens till upptrappning”, enligt Reuters med hänvisning till den statliga ryska nyhetsbyrån Ria Novosti.

Den kinsesiska regeringen anser att Nordkorea har nått ”bristningsgränsen” och uppmanar nu alla sidor till ”återhållsamhet”, enligt nyhetsbyrån AFP.

Kinas utrikesministers talesperson Hua Chunying har upprepat Pekings uppmaningar  till en fredsförhandling. Hon uppmanar också alla sidor att undvika provokationer som press och sanktioner mot Nordkorea, eftersom det inte kommer att lösa det grundläggande problemet i Nordkorea, enligt Rappler.

Regimen i Pyongyang anklagar USA för att driva situationen på Koreahalvön till ett "extremt explosivt tillstånd" och säger att regeringen i Pyongyang har all rätt att ta till hårda motmedel.

– Nu när USA öppet har visat sina fientliga intentioner mot Demokratiska folkrepubliken Korea (Nordkoreas officiella namn), genom aggressiva gemensamma militärövningar trots upprepade varningar, har mitt land all anledning att svara med hårda motåtgärder i självförsvarssyfte, säger Han Tae Song, Nordkoreas ambassadör till FN i Genève och fortsätter:

– USA bör hållas ensamt ansvarigt för de katastrofala konsekvenser detta kommer att föra med sig.

Sydkoreansk militär vid gränsen mot Nordkorea efter uppskjutningen. Foto: Jonas Lindkvist

Men Donald Trump menar att regimen i Pyongyang ”visar förakt för sina grannländer och för FN:s medlemsländer och för grundläggande standarder för acceptabelt beteende på världsarenan”.

– Vi utesluter inga alternativ, säger Donald Trump och fortsätter:

– Världen har uppfattat Nordkoreas senaste budskap klart och tydligt.

Sveriges utrikesminister Margot Wallström har också fördömt Nordkoreas senaste robotuppskjutning. På Twitter skriver hon ”Dessa provokationer måste upphöra”. Strongly condemn the latest missile launch by North Korea. These provocations must end. #DPRK— Margot Wallström (@margotwallstrom) August 29, 2017

Japansk militär har inte försökt skjuta ner roboten och det är ännu oklart vad det rör sig om för typ av robot. Den kommunistiska diktaturen har i sommar testat långdistansrobotar som ska ha kapacitet att nå USA:s fastland.

Pyongyang har avfyrat en rad robotar tidigare som har slagit ned i vattnen utanför Japan.

Nordkorea får inte, enligt FN:s resolutioner, avfyra ballistiska robotar eller utföra kärnvapentester. Trots det har landet fortsatt genomföra provsprängningar och robottester, i syfte att utveckla landets kärnvapenprogram.

Nordkoreas diktator Kim Jong-Un har tidigare hotat med att skjuta robotar mot amerikanska baser på Guam i Stilla havet. En plan för hur det ska gå till ligger klar, enligt Nordkorea. USA:s president Donald Trump har svarat med att krigshandlingar från Nordkorea ska mötas med ”eld och raseri”.
