Robot från Nordkorea passerade över norra Japan
TT-AFP-Reuters-DN

Enligt Sydkoreas militär sköts roboten upp i östlig riktning från en region nära Nordkoreas huvudstad Pyongyang. Det skedde klockan 5.57 på tisdagsmorgonen, lokal tid.

Både den sydkoreanska och den japanska regeringen bekräftar robotuppskjutningen. Befolkningen i norra Japan uppmanas av regeringen i Tokyo att vidta försiktighetsåtgärder, rapporterar NHK.

Japansk militär har inte försökt skjuta ner roboten, som flög över Japan klockan 6.06, lokal tid, i riktning ut över Stilla havet, rapporterar NHK. Den havererade och delades upp i tre delar, varpå dessa föll i vattnet 118 mil öster om norra Japan.

Tokyo utfärdade ett nationellt krislarm direkt efter uppskjutningen. Premiärminister Shinzo Abe säger att regeringen arbetar för att se till den japanska befolkningens säkerhet.

– Vi kommer att anstränga oss till vårt yttersta för att beslutsamt skydda vårt folks liv, säger han.

Det är ännu oklart vad det rör sig om för typ av robot. Den kommunistiska diktaturen har i sommar testat långdistansrobotar som ska ha kapacitet att nå USA:s fastland.

Pyongyang har avfyrat en rad robotar tidigare som har slagit ned i vattnen utanför Japan. Men detta test var första gången som en nordkoreansk robot passerade över själva Japan, när den på hög höjd korsade önationens nordligaste ö, Hokkaido, enligt uppgifter från amerikanska underrättelsekällor, skriver nyhets-tv-kanalen CNBC.

Nordkorea får inte, enligt FN:s resolutioner, avfyra ballistiska robotar eller utföra kärnvapentester. Trots det har landet fortsatt genomföra provsprängningar och robottester, i syfte att utveckla landets kärnvapenprogram.

Nordkoreas diktator Kim Jong-Un har hotat med att skjuta robotar mot amerikanska baser på Guam i Stilla havet. En plan för hur det ska gå till ligger klar, enligt Nordkorea. USA:s president Donald Trump har hotat med att Nordkoreas robotuppskjutningar ska mötas med ”eld och raseri”.
