Damm utanför Houston börjar svämma över
TT

Vattennivån i ytterligare en damm har nått kritiska nivåer.

Samtidigt uppmanas invånare i Brazoria County att omedelbart evakuera sedan en vall vid Columbia Lakes söder om Houston brustit på grund av för stora vattenmassor.pic.twitter.com/sUTyXBzer9— Brazoria County (@BrazoriaCounty) 29 augusti 2017

På tisdagsmorgonen lokal tid hade vatten börjat spilla över Addicks-dammens dammportar. Myndigheterna är nu oroade för att även Barker-dammen, belägen söder om Addicks-dammen, också kommer att drabbas på ett liknande sätt, skriver Washington Post.

Att dammarna nu svämmar över är enligt myndigheterna historiskt. Försök för att förhindra att vad man kallar för okontrollerade översvämningar inträffar gjordes i går, måndag. Då hade vattennivåerna i dammarna nått rekordnivåer, skriver tidningen vidare.

Men de mätinstrument som används vid Barker-dammen har under tisdagen slutat fungera på grund av vattenmassorna, och myndigheterna är nu oroade för att samma sak ska hända vid Addicks-dammen.

Försöken att förhindra att vattennivåerna i dammarna stiger ytterligare har gjorts genom att kontrollerat släppa ut vatten ur dem. Men mängden vatten som dammarna tar in är större än det som hinner släppas ut, rapporterar nyhetsbyrån AP.

Samtidigt som vatten började släppas ut ur dammarna under måndagen, började människor som bor i områdena i närheten rapportera höjda vattennivåer på gatorna omkring deras hem, enligt Washington Post.

De båda dammarna Addicks och Barker finns till för att vattennivåerna i floden Buffalo Bayou, som flyter genom Houston, ska ligga på rätt nivåer. Att dammarna nu översvämmas gör att risken ökar för mer översvämningar i områden nära floden, skriver BBC.

Enligt TT är de båda dammarna normalt torrlagda, just för att kunna samla upp regnvatten för att förhindra översvämningar. Under den värsta stormen steg vattennivåerna i dem med 15 centimeter i timmen.

Ovädret Harvey har rört sig bort från Houston och ligger över Mexikanska golfen. Harvey väntas nå Louisiana under onsdagen, rapporterar TT.

Texten uppdateras.
