Myterna om Nordkorea – vad är sant och vad är falskt?
Kristoffer Törnmalm

Stämmer det att Nordkoreas ledare Kim Jong-Un lät avrätta sin farbror med hjälp av en flock hungriga hundar? Och har verkligen landet lagar som bestämmer vilken frisyr man får lov att ha?

Berättelserna om Nordkorea är både fascinerande och skrämmande. Men hur mycket av informationen som kommer ur det stängda landet är överdrivet och hur mycket stämmer, egentligen? Niklas Swanström, Sydostasienexpert och chef för oberoende Institutet för säkerhets- och utvecklingspolitik, menar att många av de mest uppseendeväckande berättelserna ofta är tillspetsade.

– Det blir lätt överdrifter kring Nordkorea. Ryktesspridningen, åt båda hållen, blir lätt extrem, säger han och betonar samtidigt:

– Nordkorea är ett land man inte behöver ryktesspridning kring. Det finns så mycket som ändå bryter våra normer och värderingar på ett sätt som är så flagrant att man inte behöver överdriva. Verkligheten är extrem nog i sig själv.

Här under kommenterar Niklas Swanström och Konstfackprofessorn Magnus Bärtås några berättelser från Nordkorea, både kända och mindre kända sådana.

”Nordkoreas grundare, Kim Il-Sung, är fortfarande 'republikens evige president' – trots att han har varit död i över 20 år.”– Det finns en jättestor respekt för honom i Nordkorea. Han behöll sin titel och efter hans död har ingen annan kunnat få den. Det var en markering om att han var så nära perfektion man kunde komma.

– Både Kim Il-Sung och hans efterträdare Kim Jong-Il får ett stort vurmande från folket. När man reser i Nordkorea väntas man visa sin respekt för de avlidna ledarna, säger Niklas Swanström, som flera gånger per år besöker Nordkorea.

”Kim Jong-Uns ingifta farbror, Jang Song-Thaek, avrättades genom att matas till en flock hungriga hundar. Hans medhjälpare avrättades med luftvärnseld.”– Jag har hört ett par olika varianter. Man vet att de har blivit avrättade men mig veterligen finns det inga bevis, varken i Nordkorea eller utanför, på att det är så här det har gått till, säger Niklas Swanström.

”I Nordkorea får människorna endast välja mellan ett visst antal frisyrer.”– Jag vet inte om man är tvungen att ha det. Men ofta ser man, när man passerar en frisörsalong, förslag på frisyrer. Sedan vet jag inte om det är lagstadgat, men man uppmanas givetvis att inte ha frisyrer som bryter mot normen, säger Niklas Swanström.

”Enligt Human Rights Watch sitter hundratusentals nordkoreaner fängslade i olika läger.”– Vi brukar själva använda oss av Human Rights Watch när vi ska citera västerländska siffror. Huruvida deras siffra är rätt eller inte har jag ingen information om. Däremot vet vi att det är ett stort antal personer som lever under fruktansvärda förhållanden.

”Folket i Nordkorea har inte tillgång till internet.”– Det finns internet som är väldigt kontrollerat och enbart tillgängligt för en elit inom ministerier och regeringsorgan. Det är alltså inte tillgängligt för folk över lag. Så om man jobbar på utrikesministeriet så har man internet på jobbet, jag har inte hört om någon som har det hemma.

– Faktum är att det finns så mycket internet i Nordkorea att USA och andra har utnämnt Nordkorea till ett cyberhot, säger Niklas Swanström.

”Enligt World Food Program får 80 procent av Nordkoreas befolkning inte i sig tillräckligt med näring. En tredjedel av barnen i landet är undernärda.”– World Food Program är antagligen den bäst informerade organisationen i Nordkorea i dag. Det jag har sett när jag reser på landsbygden är en bättre jordbrukssektor i dag än för tre eller sex år sedan. Däremot finns det kvar en stor undernäring, säger Niklas Swanström och fortsätter:

– Tillväxten i Pyongyang är väldigt kraftig vilket har fört med sig en förbättring av livssituationen. Det är inte det samma på landsbygden, det är nästan som två världar. Militären och eliten får störst del av kakan, sedan har landsbygdsbefolkningen en tuffare tillvaro.

”Förre diktatorn Kim Jong-Il kidnappade det koreanska filmparet Choi Eun-Hee och Shin Sang-Ok för att producera propagandafilmer.”– Alla är överens om att paret befann sig i Nordkorea under en viss tid och i dag ifrågasätter få att de blev kidnappade, även om det från sydkoreanskt håll inte var fallet under tiden de var där, säger Magnus Bärtås, som har träffat ”Madame Choi” och skrivit en reportagebok tillsammans med författaren Fredrik Ekman med fokus på händelsen.

– Det hela skedde när Kim Jong-Il var propagandaminister och ansvarig för filmindustrin. På en ljudupptagning som gjordes i smyg lade han ut texten om varför han kidnappade paret. Där sade han att man hade lyckats disciplinera medborgarna men inte lyckats komma åt deras känslor, och därför behövdes melodramen som paret skulle stå för, säger Magnus Bärtås.

”I Nordkorea ligger en fabrik för filmanimation som utför uppdrag åt utländska filmbolag.”– Det finns en industri i Pyongyang dit folk åker för att göra slutproduktionen, säger Magnus Bärtås.

Är den produktionen ett resultat av regimens användande av filmen som propagandaverktyg?– Det kan nog höra ihop på det viset att man har satsat mycket film, Kim Il-Sung utnämnde på 50-talet filmen till den viktigaste kommunikationsformen med medborgarna. Filmen är stark med sin rörliga bild och sitt ljud och den är väldigt manipulativ, och det förstod man tidigt, säger Magnus Bärtås.

”En stor inkomstkälla för Nordkorea är illegal verksamhet så som försäljning av droger och piratkopierade läkemedel.”– Illegal verksamhet har varit ett problem, speciellt i och med sanktionerna. Sedan Kina börjat sanktionera Nordkorea har troligtvis en allt större del av landets inkomst blivit illegal. Men inkomsten utgörs också av arbetskraft. Det finns siffror på att 50.000-100.000 nordkoreaner jobbar utomlands i byggprojekt i Afrika, Mellanöstern men även Europa.

– När man sätter ett högre tryck på Nordkorea i form av sanktioner kanske man skapar ett utrymme för förändring, jag tror inte det, men man skapar framför allt ett behov av alternativa inkomstkällor. Den illegala verksamheten är en sådan, säger Niklas Swanström.

Foto i text: AP
