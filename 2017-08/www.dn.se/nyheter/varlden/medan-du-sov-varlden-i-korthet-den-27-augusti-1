Medan du sov: Världen i korthet den 27 augusti
DN

Badou Jack världsmästare igen

Svenske Badou Jack är världsmästare igen. Han tog hem WBA-titeln i lätt tungvikt med knockout i matchen mot walesiske Nathan Cleverly.

– Allt händer av en anledning, säger Jack i ringen direkt efter segern.

Domaren avbröt matchen i femte ronden av tolv, då Cleverly inte kunde försvara sig mot utmanaren. I och med vinsten är Badou Jack den förste svensk som har blivit världsmästare i två olika viktklasser.

Jack, 33, har gått sex proffsmatcher i lätt tungvikt tidigare, och vunnit samtliga.

Som proffs har han 21 segrar varav 12 på knockout, två oavgjorda matcher och en förlust.



Ny storm drabbar Macao och Hongkong

En ny storm har drabbat Hongkong och Macao, bara några dagar efter att en tyfon krävde minst 18 liv i området.

Både Hongkong och Macao bedömde stormen som en kategori 8-tyfon, den tredje högsta kategorin, på söndagsmorgonen då den tropiska stormen Pakhar anlände. Räddningsarbetare arbetar fortfarande med att reparera skador från tyfonen Hato tidigare i veckan.

50 flygavgångar har ställts in och flygbolagen Cathay Pacific väntar sig att fler flyg måste ställas in och att det kommer att bli förseningar. All färjetrafik i Hongkong har ställts in.

Vindarna nådde 80 kilometer i timmen när Pakhar drabbade södra Kina.

Hatu dödade 10 personer i Macao tidigare i veckan, och myndigheterna har fått kritik för dåliga förberedelser inför tyfonen. Ytterligare åtta omkom i Guangdong i Fastlandskina.

Omfattande bilbränder i Malmö

Många fordon har brunnit på olika platser i Malmö under natten.

Strax före midnatt larmades polisen till Stensåkersvägen i Oxie utanför Malmö, där flera bilar stod i brand.

Fyra bostäder har evakuerats på grund av risk för spridning av eld och rök, skriver Kvällsposten. Även en husvagn brann i området under kvällen.

På Oshögavägen har en hel garagelänga brunnit vilket har gett skador på 15 fordon. Även där evakuerades bostäderna närmast garaget och flera husägare försökte hindra eldens spridning med egna vattenslangar.

Efter ettiden natten mot söndagen var spridningsrisken över.

Polisen misstänker att bränderna är anlagda och området kommer spärras av för undersökning.
