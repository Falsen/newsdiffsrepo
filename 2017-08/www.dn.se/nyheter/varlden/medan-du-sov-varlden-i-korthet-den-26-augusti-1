Medan du sov: Världen i korthet den 26 augusti
DN

Trump benådar främlingsfientlig sheriff

President Trump benådar den tidigare sheriffen Joe Arpaio, dömd för domstolstrots i juli i år för sina metoder i jakten på papperslösa invandrare i delstaten Arizona.

Detta meddelade Vita huset i ett pressmeddelande på fredagskvällen. Benådningen är president Trumps första.

Som omstridd sheriff i Maricopa County, som omfattar delstatshuvudstaden Phoenix, beordrade Joe Arpaio underordnade att stoppa och frihetsberöva människor med mexikanskt utseende vid trafikkorsningar, på arbetsplatser och i bostadsområden.

Trots att en domstol fann Arpaios gripanden olagliga, ett exempel på så kallad racial profiling, fortsatte sheriffen den systematiska jakten. I juli i år dömdes han för domstolstrots och påföljden skulle ha fastställts den 5 oktober. Arpaio kunde ha fått upp till sex månader i fängelse, men nu benådas han alltså av president Trump.

Nya uppskjutningar av Nordkorea

Nordkorea har skjutit upp tre kortdistansrobotar mot Japanska havet, enligt amerikansk militär.

Uppskjutningen kommer i samband med USA:s och Sydkoreas gemensamma militärövning i Sydkorea.

Projektilerna flög runt 25 mil och utgjorde inget hot mot Guam eller Nordamerika, enligt den amerikanska militären.

– Den första och tredje roboten misslyckades. Den andra roboten verkar ha exploderat nästan omedelbart, säger talespersonen David Benham, som även meddelar att den första och tredje roboten misslyckades, medan den andra ”verkar ha exploderat nästan omedelbart”.

De tre uppskjutningarna gjordes inom en halvtimme från Kangwonprovinsen i Nordkorea, och robotarna flög i riktning mot nordost.

Uppskjutningen rapporterades genast till Sydkoreas president Moon Jae-In.”Militären övervakar noga Nord för att hantera ytterligare provokationer”, rapporterar landets försvarsdepartement.

Uppskjutningen är den första sedan en testuppskjutning av en robot den 28 juli, som kan ha utvecklats för att nå 1.000 mil.

Orkanen Harvey har nått Texas kust

Orkanen Harvey har intensifierats och har nått fram till Texas kust med vindar upp emot 60 meter per sekund och höga vågor.

USA:s president Donald Trump har skrivit under en order för att frigöra hjälpinsatser.

Harvey har uppgraderats till en storm av kategori 4, och kan bli den kraftigaste stormen på över 10 år på USA:s fastland.

Städer från norra Mexiko till Louisiana förbereder sig för översvämningar uppger det amerikanska orkancentret NHC, som varnar för att Harvey skapar potential för ”livshotande och ödeläggande” översvämningar.

Staterna Louisiana och Texas har utlyst nödläge för att frigöra resurser för räddningsarbete.

Tusentals människor flyr från området, men det finns även invånare som trotsar den obligatoriska evakueringsorder och i stället väljer att hamstra mat, bränsle och sandsäckar.
