Uppdaterad 10:27

Publicerad 05:25


Trump: Avslutat krig skulle kunna verka förödmjukande
Björn af Kleen

Vid ett podium på militärbasen Fort Meyers i delstaten Virginia, på andra sidan Potomacfloden från Washington DC, utmålade Trump den amerikanska militären som en förebildlig gemenskap, ett patriotiskt sammanhang som överskrider ”rasmässiga och etniska uppdelningar i det amerikanska samhället”, enligt Trump.

– De tillhör alla samma familj, den amerikanska familjen, sade Donald Trump. De svär samma ed, slåss för samma flagga och lever enligt samma lagar. De är sammanbundna av ett gemensamt syfte, en delad tillit och en osjälvisk hängivenhet till vår nation och varandra.

– Vi kan inte vara en kraft för fred i omvärlden om vi inte slutit fred med varandra.

Donald Trump, som läste ur ett manus projicerat på telepromter, sade att han i fråga om Afghanistan tvingats överge sin tidigare övertygelse om dra tillbaka amerikansk trupp ur landet och avsluta kriget.

– Jag säger inte när vi kommer att attackera, men attackera kommer vi, sa han.

Trump nämnde tre motiv till varför USA är tvunget att fortsätta det 16 år långa kriget, och varför han ämnar sanktionera ytterligare ingrepp för att döda terrorister och därmed deras möjlighet att exportera terrorism:

1. USA, som har omkring 8.400 soldater i Afghanistan, ser för närvarande inte ut som en vinnare i kriget varpå ett tillbakadragande skulle kunna verka förödmjukande, enligt Trump.

2. Det amerikanska tillbakadragandet från Irak lämnade utrymme för en återväxt av IS; en situation Trump vill undvika.

3. Afghanistans grannländer, enligt Trump framförallt dess östra granne Pakistan, är ett fäste för terrorister varpå ett tillbakadragande skulle kunna äventyra det afghanska folket.



Presidenten sade att Pakistan tidigare har varit en värdefull partner men att landet skyddar organisationer som försökt döda amerikaner.

– Inget ställe är utom räckhåll för amerikansk kraft och amerikanska vapen. Vedergällningen kommer att vara snabb och kraftfull, sade Trump.

Talet rymde få sakuppgifter – ingen siffra över ett ökat antal amerikanska soldater på marken eller ny tidshorisont för USA:s inblandning. Enligt Trump är bristen på konkretion militärstrategisk. Till skillnad från tidigare överbefälhavare kommer Trump slå till först och redogöra sen, säger han. Förhållanden i fält, snarare än skrivbordsplaner, kommer avgöra hans handlanden.

Trumps strategiska vägplan för Afghanistan klubbades på ett sammanträde i fredags förmiddag, samma dag som hans tidigare chefsrådgivare Stephen Bannon avskedades från Vita huset. Bannon försökte påverka Trump att driva en mer isolationistisk linje – ”America first!” – som speglade Trumps utrikespolitiska retorik under valkampanjen.

Huvuddragen i måndagskvällens tal var en eftergift åt några av Stephen Bannons fiender, däribland säkerhetsrådgivaren HR McMaster.

Breitbart News, den inflytelserika medieplattform som Stephen Bannon åter är chef för, slog omedelbart tillbaka och kallade Trumps tal för en besvikelse.
