Uppdaterad 00:52

Publicerad Igår


Kraftig jordbävning på italiensk turistö
Clas Svahn

Jordbävningen, som ägde rum några minuter före 21, hade sitt epicentrum i havet strax utanför kusten. Den fick minst sex bostadshus och en kyrka att rasa samman och myndigheterna fruktar att människor sitter fast under dem. Tre personer har hittills dragits fram levande ur rasmassorna. Enligt Corriere della Sera har en äldre kvinna mist livet och tio personer saknas.

Elektriciteten rapporteras också ha försvunnit i sambandet med skalvet som ägde rum på 10 kilometers djup. Värst drabbad är staden Casamicciola.

Två personer har skadats allvarligt och ett tjugofemtal personer har förts till sjukhus med lättare skador, skriver nyhetsbyrån AP.

Ischia är en ö som lever mycket på turism och jordbävningen ägde rum när många turister och fasta invånare satt inne för att äta middag. Efter skalvet rusade människor ut på gatorna för att söka skydd från byggnader som skadats av skalvet.

Ett sjukhus har evakuerats sedan sprickor upptäckts i fasaden.

Enligt lokala uppgifter ska skalvet ha haft en magnitud av 3,6 på Richterskalan medan amerikanska US Geological Survey talar om 4,3.

Staden Casamicciola förstördes av en jordbävning den 28 juli 1883. Då omkom närmare 2.000 människor.

Texten uppdateras.
