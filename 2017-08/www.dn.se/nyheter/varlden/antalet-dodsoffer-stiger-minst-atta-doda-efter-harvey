Antalet dödsoffer stiger – minst åtta döda efter Harvey
Carl-Johan Kullving

Bilderna från Texas är dramatiska och i många fall hjärtskärande: Människor som paddlar genom bostadsområden med några få tillhörigheter i famnen, rullstolsburna på ett äldreboende med vatten upp till midjan, små barn som klänger sig fast vid sina föräldrar.

Läs mer: Motstridiga råd om evakuering

Orkanen ”Harvey” har hittills tagit minst fem liv och miljontals människor i och omkring USA:s fjärde största stad Houston kämpar mot det stigande vattnet. Räddningspersonal rapporteras jobba dygnet runt.

Enligt nyhetsbyrån AP uppger Houstonpolisen att drygt 2.000 personer räddats från översvämningarna och att 185 personer fortfarande är nödställda och väntar på undsättning. På måndagseftermiddagen meddelade myndigheterna i Texas att antalet dödsoffer stigit till åtta, skriver The Washington Post.

Samtidigt har de två dammar som finns runt Houston i syfte att förhindra översvämningar börjat tömmas kontrollerat för att de inte ska brista. Invånarna i dammarnas närhet har varnats för att vattennivån kan komma att höjas tillfälligt och tusentals hem kan komma att drabbas, rapporterar amerikanska medier.

Vid klockan 13 lokal tid på måndagen meddelade delstaten Louisianas guvernör John Bel Edwards att man utlyst katastroftillstånd eftersom regnmassorna närmar sig New Orleans. Staden drabbades hårt av orkanen ”Katrina” år 2005 då drygt 1.800 personer dog.

Boende som evakuerat från sina hem i Houston vandrar längs motorvägen. Foto: Brendan Smialowski/AFP

Även i president Trumps Vita huset är beredskapen hög, man är medveten om att man har ögonen på sig. Under helgen, då Trump och hans familj var på presidentlantstället Camp David, försågs journalister med information om det federala katastroftillstånd som utlysts och de två videokonferenser presidenten hållit med anledning av ”Harvey”.

Houston, Texas. Foto: Thomas B. Shea/AFP

Trump själv bidrog genom att twittra uppdateringar om stormen och hylla katastrofmyndigheten Femas chef Brock Long. ”Du gör ett toppenjobb – världen tittar på”, skrev presidenten.

På måndagseftermiddagen lokal tid höll Donald Trump en presskonferens tillsammans med den finska presidenten Sauli Niinistö, som är på besök.

– Det är en historisk mängd vatten, i synnerhet. Det har aldrig varit något liknande. Folket handskas med det otroligt bra, säger Donald Trump enligt nyhetskanalen CNN.

Hos många amerikaner väcker det minnen av president George W Bushs tidiga hyllande av den dåvarande Femachefen Michael Brown i samband med att orkanen ”Katrina” lamslog New Orleans 2005. Hyllningen kom senare att användas emot Bush, när kritiken växte gentemot regeringen för inte ha satt in tillräckligt snabba och omfattande hjälpinsatser.

Orkanen ”Katrina” 2005 blev en vändpunkt för president Bush. Här en man som går med sin cykel i vattenmassorna utanför Superdome i New Orleans 2005. Foto: Eric Gay/AP

President Barack Obama däremot hyllades för sin respons efter ovädret ”Sandy” som dånade in över New Jersey och New York 2012. New Jerseys republikanske guvernör Chris Christie, som senare blev presidentkandidat, kritiserades dock för att han jobbade tillsammans med och berömde demokraten Obama under katastrofinsatserna.

President Trump är med största sannolikt medveten om politiken i katastrofresponsen, att ”Harvey” kan bli en avgörande test av hans förmåga att kanalisera hjälpinsatser och ena sina landsmän.

Ett härbärge i östra Austin. Foto: Suzanne Cordeiro/AFP

Efter månader av motgångar, bland annat i form av uteblivna sjukförsäkrings- och skattereformer samt ett i domstol flera gånger stoppat inreseförbud, har Trump de senaste veckorna kritiserats för sin respons efter våldsamheterna vid en högerextrem manifestation i Virginia. Trumps fördömande av ”båda sidor” uppfattades av många som att han jämställde högerextrema med motdemonstranter, och hans maning till enande fick inte särskilt stor uppmärksamhet. Presidenten är i behov av att bilder på honom ”in action” – helst med uppkavlade skjortärmar och tillsammans med lokala ledare – kablas ut över världen.



Orkanen ”Harvey” har redan gjort Trump en tjänst genom att ta medieuppmärksamhet från hans kritiserade benådning av den kontroversielle Arizonasheriffen Joe Arpaio. När det gäller tisdagens Texasbesök är man från Vita husets sida varsam. Planerna är preliminära och kan ändras, heter det. Samtidigt som Trump vill möta drabbade och skåda katastrofen med egna ögon vill han sannolikt inte skapa logistiska problem för ett delstatssyre som just nu har händerna fulla.
