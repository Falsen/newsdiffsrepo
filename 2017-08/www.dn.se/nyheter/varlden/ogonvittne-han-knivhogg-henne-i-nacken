Ögonvittne: Han knivhögg henne i nacken
Philip Teir

Cecilia Lundström befann sig på Salutorget i Åbo vid fyratiden idag.

– Jag stod och impulsköpte blommor då vi hörde skrikande, men först skämtade vi bara om att det var helgen som började. Men efter en stund började folk skrika i panik. Då såg jag två förövare som sprang mot torget. En av den sprang fram till en kvinna med barnvagn. Jag såg att han knivhögg henne i nacken eller ryggen och sprang vidare.

Läs mer: Flera knivhuggna i Åbo – två döda

Cecilia Lundström säger att hon såg endast två gärningsmän, medan vissa vittnen talat om tre.

– Jag kunde inte uppfatta vad den andra mannen gjorde. Så småningom koncentrerade sig alla som var på plats på att ta hand om barnet och kvinnan.

Mia Österholm, också hon bosatt i Åbo, befann sig på varuhuset Stockmann då kunderna uppmanades att inte lämna byggnaden.

– Butikschefen sa med darr på rösten att alla ska stanna i varuhuset. Efter en stund evakuerades varuhuset. Alla var moltysta och ingen fick röra sig mot torget, säger hon.

Läs mer: Åbobor: ”Stan kommer inte att vara den samma igen”

Mikko Isoherranen befann sig i en saluhall för att handla delikatesser när butiksägaren fick ett samtal.

– Hennes exman ringde och sa att någon hade knivhuggit några på torget och att hon skulle stänga butiken, säger han till DN.

Läs mer: Detta vet vi om knivdådet i Åbo

Kvinnans exman jobbar själv på banken Nordea som ligger på torget i Åbo. Banken hade fått stänga omedelbart efter händelsen.

– Vi stängde butiken och vi tänkte att vi skulle gömma oss, eftersom vi inte visste vad som hade hänt. Men sedan kom jag på att ett av mina barn skulle till banken för att sätta in pengar och då blev jag rädd, säger Mikko Isoherranen.

Han sprang ut till torget och möttes då av en hemsk syn.

– Jag såg en död människa ligga på torget och det var fullt med poliser. Jag gick snabbt tillbaka till saluhallen, säger Mikko Isoherranen.

Inne i butiken ringde Mikko Isoherranens till sin fru för att meddela att han mådde bra. Han fick då höra att båda barnen var hemma.

– Det var skönt att höra. Jag kom precis hem och man kan säga att jag är chockad. Man blir skräckslagen när man får höra att något sådant har hänt. Inte trodde jag att detta skulle kunna hända i Åbo en helt vanlig fredag, säger  Mikko Isoherranens.

Läs mer: Anna-Lena Laurén: Våldet kom till Finlands äldsta stad

Virve Palola jobbar på köpcentret Skanssi som ligger drygt fem kilometer från Åbo centrum.

– När vi hörde om händelsen var alla i butiken lugna. Men när rykten började cirkulera började kunderna lämna butikerna och vi stängde dörrarna. Nu har en säkerhetsperson kommit till oss och sagt att vi inte har tillåtelse att ha dörrarna stängda utan att vi borde öppna dem igen, Men det känns osäkert, alla är väldigt nervösa över vad som händer, säger hon.

– Min syster bor i centrala Åbo och var på väg ut på stan för att dricka kaffe med några vänner, men hon varnades av sina grannar innan hon hann lämna huset, säger Virve Palola.
