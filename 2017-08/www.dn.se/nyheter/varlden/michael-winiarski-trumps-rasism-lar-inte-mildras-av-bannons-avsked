Michael Winiarski:   Trumps rasism lär inte mildras av Bannons avsked
Michael Winiarski

Ryktena om att Bannons saga snart är all har surrat i månader i Washington. Det var ingen hemlighet att presidenten har övervägt att sparka Bannon sedan en tid.

Läs även: Björn af Kleen: Bannons plats i Vita huset var osannolik från börjanif(DN&&DN.Ads){DN.Ads.initAd('76178eeb-art1');}

Det bekräftades i tisdags när Trump på en direkt fråga om sin chefsstategs framtid svarade: ”Vi får se vad som händer med honom”.

Såväl inom administrationen som utifrån tilltog kraven på Bannons avgång: Trumps svärson ­Jared Kushner och Bannon har legat i fejd med varandra sedan i våras. Den konservative mediemogulen Rupert Murdoch, som bland annat äger den högerpropagandistiska Fox News Channel, uppmanade Trump att sparka Bannon. Och den nationelle säkerhetsrådgivaren, general H.R. McMaster, har tydligt markerat att han har svårt att samarbeta med Bannon.

Ett konkret skäl till att avskedandet kom just nu kan ha varit att Trump blev rasande efter ett antal Bannon-intervjuer i veckan, där han direkt opponerade mot den officella Trump-linjen på en rad viktiga områden.

Trots att Trump sagt att ett militärt angrepp på Nordkorea ”finns på bordet”, sade Bannon att detta är nonsens och det inte kan finnas någon militär lösning på konflikten, ”glöm det”, eftersom 10 miljoner sydkoreaner i Seoul då skulle dödas vid en nordkoreansk motattack. Det var ett typiskt för Bannons isolationistiska syn på omvärlden: USA ska inte blanda sig i andra länders konflikter, särskilt inte med militära medel, utan det gäller att först måna om landets egna intressen.

Och trots att Trump sagt att många av vit makt-aktivisterna – som ställt till det rasistiska vålds­utbrottet i Charlottesville – var ”fina personer”, menade Bannon att dessa figurer inte är mycket att bry sig om; de är ”förlorare” och ”en samling pajasar”.

Att Bannon också hamnat så mycket i nyhetscentrum och framställts som Vita husets faktiske starke man lär också ha retat gall­feber på den självupptagne Trump. Saken blev inte bättre av att Trump dessutom verkar ha misstänkt att det var Bannon som stod för en stor del av det ständiga läckaget av känsliga uppgifter om den interna maktkampen inne i Vita huset.

Att Trump nu gör sig av med sin absolut viktigaste medarbetare, måste ses som ett ytterst hårt slag mot hans regim. Trump blir ytterligare isolerad, och snart kommer det bli svårt att hitta några lojala medarbetare.

Efter att många viktiga storföretagsledare har vänt honom ryggen och flera i hans egen administration har markerat bestörtning över hans förstående reaktion på nynazisternas våld i Charlottesville bli han allt mer ensam, utan många förtrogna.

Vad Bannons sorti innebär för Trumps ställning i opinionen är för tidigt att veta.

Det finns en överhängande risk för att presidenten riskerar att stöta sig med en viktig del av sin högernationalistiska väljarbas, som betraktar Bannon som en garanti för att Trump håller ifrån sig det republikanska partietablissemanget i Washington. Många av hans anhängare har redan uttryckt oro för att Trump kommer att gå mer mot den politiska mitten utan Bannon som motkraft.

Bannon var hjärnan bakom Trumps populistiska agenda under slagordet ”America First”. Därför kan Trump till stor del tacka Bannon för sin valseger.

Det var på ett ganska sent stadium, i augusti 2016, som Trump värvade Bannon från den högernationalistiska nyhetssajten Breitbart News, en plattform för vit makts-ideologin ”alt-right”, till jobbet som chef för hans valkampanj. Det skedde i ett läge då Trumps opinionssiffror mot Hillary Clinton var mycket dåliga, men Bannon fick snabbt styrsel på kampanjen genom att se till att Trump fokuserade på att grovt attackera Clinton och kräva att USA bygger en mur för att stoppa invandring från Latinamerika.

Det gav snabbt resultat, och efter den överraskande valsegern belönades Bannon med posten som Trumps högsta politiska rådgivare.

Nu måste Vita huset och Trump presentera Bannons avgång på ett sätt så att den populistiska basen inte blir alltför upprörd. Särskilt viktigt blir att högernationalistiska ”alt-right”-organ som Bannons tidigare publikation Breitbart News inte vänder sig från Trump och börjar attackera presidenten. Det kan påverkas av om Bannon återgår till Breitbart, vilket det finns en del som misstänker.

Även Trumps relationer till sina trognaste konservativa kongressledamöter kan riskeras. De som valdes in i kölvattnet på tea party-rörelsen under de senaste valen har betraktat Bannon som deras röst och kontakt in i Vita huset.

Potentiellt skulle Bannon kunna orsaka mer skada när han befinner sig utanför Vita huset än när han är inne i det. Men det troliga är att Bannon och Trump har kommit överens om att han kan vara en effektivare försvarare av presidentens agenda från utsidan.

Med undantag för att han var lite väl frispråkig i de senaste intervjuerna kommer han säkerligen att fortsätta att vara en stark advokat för Trumps populistiska agenda. Men nu kommer han ha större möjligheter att gå fram öppet i sina attacker mot politiska fiender.

Hur Trumps egen politik påverkas är en öppen fråga. Den senaste veckans händelser tyder på att Trump alldeles på egen hand gärna lutar åt till ”alt-right”-männen och visar förstående gentemot ny­nazisterna utan att Bannon behöver övertyga honom om det.

Vilket i så fall betyder att Vita huset även framöver kommer att vara vänligt inställt till vit nationalism och fortsätta att flirta med rasism.

Men om Bannon tar med sig två andra vit makt-aktivister i fallet – talskrivaren Stephen Miller, en känd högerextremist, och utrikesrådgivaren Sebastian Gorka, som har bindningar till en nynazistisk grupp i Ungern – kan det vara en signal om att Trump känner sig så trängd att han finner det för gott att byta spår.

Med Bannon borta från Vita huset kan mer moderata och mindre ideologiskt drivna figurer, av typen utrikesminister Rex Tillerson, den ekonomiske rådgivaren Gary Cohn och nationelle säkerhetsrådgivaren H.R. McMaster få ett större utrymme att göra sina röster hörda i Ovala rummet.

Det är inte så sannolikt. Men Trump är Trump, så inget är någonsin helt säkert. Men att han plötsligt skulle förvandlas till en inkluderande statsledare som går in för att ena ett allt mer söndrat USA är mer än vad man förvänta sig.
