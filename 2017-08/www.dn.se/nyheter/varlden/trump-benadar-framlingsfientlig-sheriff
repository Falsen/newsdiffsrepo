Trump benådar främlingsfientlig sheriff
Björn af Kleen

Som omstridd sheriff i Maricopa County, som omfattar delstatshuvudstaden Phoenix, beordrade Joe Arpaio underordnade att stoppa och frihetsberöva människor med mexikanskt utseende vid trafikkorsningar, på arbetsplatser och i bostadsområden.

Trots att en domstol fann Arpaios gripanden olagliga, ett exempel på så kallad racial profiling, fortsatte sheriffen den systematiska jakten. I juli i år dömdes han för domstolstrots och påföljden skulle ha fastställts den 5 oktober. Arpaio kunde ha fått upp till sex månader i fängelse, men nu benådas han alltså av president Trump.

Vita huset skrev på fredagskvällen:

”Under sin tid som sheriff fortsatte Arpaio sitt livsverk att skydda allmänheten från det gissel som kriminalitet och illegal invandring medför. Sheriff Arpaio är nu 85 år gammal och efter mer än 50 års beundransvärd tjänst för vår nation är han en värdig kandidat för en presidentbenådning.”

Under tiden som presidentkandidat tog Trump Arpaio till sitt hjärta. Trump betraktar 85-åringen som en karismatisk förebild, en strävsam patriot.

Benådningen på fredagskvällen kom inte som en överraskning. Under ett tal i Phoenix tidigare i veckan ropade Trump från scenen:

– Förresten, jag är nyfiken: gillar människorna i detta rum sheriff Joe?

Publiken svarade med jubel.

– Så, dömdes sheriff Joe för att han utfört sitt jobb?

Rättighetsorganisationen American Civil Liberties Union (ACLU), som delfinansierade rättsprocessen mot Arpaio, likställer en presidentbenådning av sheriffen med en presidentbenådning av rasism.

Utöver att ha brutit mot lagen i sin iver att frihetsberöva invandrare svek Arpaio brottsoffer under sin tid som sheriff, hävdar ACLU. Enligt nyhetsbyrån AP ignorerade Arpaios personal 100-tals anmälningar om sexövergrepp, där barn till papperslösa invandrare var offer.

Joe Arpaio, som var sheriff mellan 1993 och 2016, är känd för att ha upprättat tältläger där gripna invandrare hölls frihetsberövade under omänskliga förhållanden. Temperaturen kunde stiga till 60 grader, enligt ACLU. Han lät invandrare i tältstaden utföra kränkande uppgifter av medeltida karaktär, som att paraderas genom staden kedjade vid varandra.

Donald Trump och Joe Arpaio samarbetade tidigare i misstänkliggörandet av den tidigare presidenten Barack Obamas ursprung, vilket gav de båda männen ett politiskt mandat.Benådningen av sheriffen kröner en av Trumps stormigaste perioder.

Trumps uttalande om att det fanns ”väldigt fina människor” bland högerextremisterna i Charlottesville har utlöst protester från inhemska och internationella politiker, företagsledare och religiösa företrädare.

Flera amerikanska politiker som under fredagskvällen kritiserade benådningen tog fasta på tidpunkten. Patrick Leahy, demokratisk senator i Vermont, skrev i ett uttalande: ”Efter rasismen och hatet i Charlottesville behöver vårt land enas och läka. Men det läkandet kommer inte från en president som endast exploaterar splittring och rädsla.”

Phoenix borgmästare Greg Stanton skrev: ”Benådningen av Joe Arpaio är ett slag i ansiktet på medborgarna av Maricopa County, särskilt den latinamerikanska befolkningen och de vars mänskliga rättigheter han systematiskt kränkt”.

New York Times ägnade sin huvudledare på fredagen åt ärendet Joe Arpaio. I en appell mot benådning skrev tidningen att ”Arpaio inte kunde vara mindre förtjänt av nåd. Utöver de massgripanden av människor med latinamerikanskt utseende, det som till sist ledde till en fällande dom, staplade han upp en ett långt register av trakasserier, försummanden, vanvård och andra uppenbara tjänstefel som borde gjort slut på hans karriär för länge sedan”.Thank you @realdonaldtrump for seeing my conviction for what it is: a political witch hunt by holdovers in the Obama justice department!— Joe Arpaio (@RealSheriffJoe) August 26, 2017

När benådningen tillkännagavs på fredagen tackade Joe Arpaio presidenten på Twitter:”Tack för att du betraktat min dom för vad den är: en politisk häxjakt från överliggare på Obamas justitiedepartement.”
