Trump benådar främlingsfientlig sheriff
Björn af Kleen

Som omstridd sheriff i Maricopa County, som omfattar delstatshuvudstaden Phoenix, beordrade Joe Arpaio underordnade att stoppa och frihetsberöva människor med mexikanskt utseende vid trafikkorsningar, på arbetsplatser och i grannskap.

Trots att en domstol fann Arpaios arresteringar olagliga, ett exempel på så kallad racial profiling, fortsatte sheriffen den systematiska jakten. I juli i år dömdes han för att ha trotsat domstol. Straffsatsen skulle ha fastställts den femte oktober, och Arpaio kunde ha fått upp till sex månader i fängelse, men nu benådas han alltså av president Trump.

Vita huset skrev på fredagskvällen:

”Under sin tid som sheriff skyddade Arpaio allmänheten från det gissel som kriminalitet och illegal invandring medför”.

Under tiden som presidentkandidat tog Trump Arpaio till sitt hjärta. Trump betraktar 85-åringen som en karismatisk förebild, en strävsam patriot.

Benådningen på fredagskvällen kom inte som en överraskning. Under ett tal i Phoenix tidigare i veckan ropade Trump från scenen:

– Förresten, jag är nyfiken: gillar människorna i detta rum sheriff Joe?

Publiken svarade med jubel.

– Så, dömdes sheriff Joe för att han utfört sitt jobb?

Rättighetsorganisationen American Civil Liberties Union (ACLU), som delfinansierade rättsprocessen mot Arpaio, likställer en presidentbenådning av sheriffen med en presidentbenådning av rasism.

Utöver att ha brutit mot lagen i sin iver att arrestera invandrare svek Arpaio brottsoffer under sin tid som sheriff, hävdar ACLU. Enligt nyhetsbyrån AP ignorerade Arpaios personal 100-tals anmälningar om sexövergrepp, där barn till papperslösa invandrare var offer.

Joe Arpaio, som var sheriff mellan 1993 och 2016, är känd för att ha upprättat tältläger där arresterade invandrare hölls frihetsberövade under omänskliga förhållanden. Temperaturen kunde stiga till 60 grader, enligt ACLU. Han lät invandrare i tältstaden utföra kränkande uppgifter av medeltida karaktär, som att gå parad genom staden, kedjade vid varandra.

Donald Trump och Joe Arpaio samarbetade tidigare i misstänkliggörandet av den tidigare presidenten Barack Obamas ursprung, vilket gav de båda männen ett politiskt mandat.Benådningen av sheriffen kröner en av Trumps stormigaste perioder.

Trumps uttalande om att det fanns ”väldigt fina människor” bland högerextremisterna i Charlottesville har utlöst protester från inhemska och internationella politiker, företagsledare och religiösa företrädare.

Flera amerikanska politiker som under fredagskvällen kritiserade benådningen tog fasta på tidpunkten.
