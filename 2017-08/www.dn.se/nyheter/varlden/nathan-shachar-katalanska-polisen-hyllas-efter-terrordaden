Nathan Shachar:   Katalanska polisen hyllas efter terrordåden
Nathan Shachar

Under manifestationerna mot terrorismen i Barcelona i förra veckan kunde kung Felipe VI, Spaniens premiärminister Mariano Rajoy, biskopen av Barcelona och andra ledare inte låta bli att referera till det större historiska drama som ramar in dagshändelserna: Den katalanska regeringens plan att bryta sig ur Spanien om drygt en månad. Terrorattackerna, sade de i sina tal, ”visar att Spanien behöver enighet, inte splittring” – en tydlig markering till de katalanska separatisterna.

Läs mer: Katalonien står inför självstyre eller ny konflikt

Den ende som inte berörde den heta frågan var separatismens drivande kraft, den katalanske premiärministern Carles Puigdemont. Han åhörde stoiskt de spanska besökarnas halvkvädna kritik under de olika sorgeevenemangen och gjorde heller inga försök att tolka attackerna och explosionerna till sin politiska fördel.

Under de fem dagarnas ovisshet och våldsamheter utmärkte sig den autonoma katalanska polisen, Los Mossos d’Esquadra, med lugn, oräddhet och effektivitet. Kårens talesman Josep Lluis Trapero blev en smärre mediestjärna och svarade rappt och öppenhjärtigt på alla frågor. Vissa journalister protesterade mot att han växlade mellan spanska och katalanska, men Trapero svarade att ”jag svarar på samma språk jag får frågan, det är artighet, inte politik”.

Josep Lluis Trapero (till höger), Los Mossos d’Esquadras talesperson. Foto: Lluis Gene/AFP

Los Mossos blev för ett par veckor sedan en pjäs i det större spelet, då Puigdemont bytte ut flera av dess chefer mot personer som sympatiserar med separatismen. Detta möttes av protester från Madrid, som insåg vad som låg bakom: Separatisterna vill blockera försök från Madrid att ingripa handgripligen mot folkomröstningen den 1 oktober.

Redan innan jihadisterna dödats eller gripits klagade civilgardet och den spanska polisen över att de marginaliserats under insatserna i de katalanska städerna. Den spanske justitieministern Rafael Catalá underströk att Los Mossos inte har rätt att samordna direkt med Interpol och andra internationella organ, utan måste gå via Madrid.

Under torsdagen släppte Madrid flera uppgifter som kan genera Los Mossos. Belgisk polis kontaktade ifjol Barcelona och uppmanade Los Mossos att skaffa fram data om de katalanska terroristernas ledare, imamen Abdul-baqi al-Sati. Los Mossos ska ha svarat att de inte visste något om denne. Ett annat sårande rykte om Los Mossos går ut på att en domare i fjol påpekade farorna med fri försäljning av gasbehållare av den typ de katalanska jihadisterna samlade på – men att Mossos viftat bort varningen.

I Katalonien ser många dessa påståenden som småaktiga försök att grumla de lokala polisernas stolthet över att ha klarat av utmaningarna på egen hand. Los Mossos fick på torsdagen stöd av en av Spaniens viktigaste domstolar, Audiencia Nacional, som prisade kårens agerande under krisen. Miguel Murado, historiker och krönikör för The Guardian, säger till DN:

– Det är ingen tvekan om att händelserna har stärkt självständighetsandan i Katalonien. Inte så att våldet omvänt någon till separatismen, men för folk som tvekar spelar det roll att de fått exempel på hur en katalansk stat skulle kunna fungera.

Ännu en i raden av åminnelser för offren är planerad till lördagen, då en massdemonstration äger rum i Barcelona. Förspelet har varit mycket irriterat, efter att CUP, ett av de partier som stöder den katalanska koalitionen, krävt att kung Felipe VI skulle förklarats icke önskvärd. Puigdemonts regering har vägrat, men det ser nu ut som om parterna enats om att dignitärer och politiker inte ska gå först i tåget. Enligt Vänsterpartiet CUP, ett av den demokratiska världens mest extrema partier, måste terrordåden skrivas på kapitalismens konto.

CUP bereder de större katalanistpartierna ett stort och växande obehag. Å ena sidan är CUP deras ryggstöd i Kataloniens parlament; å andra sidan skrämmer partiet separatistiskt lagda katalanska borgare, som fruktar att CUP skall få alltför mycket att säga till om i ett fritt Katalonien.
