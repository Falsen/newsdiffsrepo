Annika Ström Melin:   Parterna står ännu långt ifrån varandra
Annika Ström Melin

En tredje förhandlingsomgång om Brexit inleds sent på måndagseftermiddagen när EU:s Michel Barnier och Storbritanniens David Davis träffas i Bryssel.

Parterna står fortfarande långt ifrån varandra. Hittills kan bara några små framsteg noteras.

När det gäller en av huvudfrågorna, framtida rättigheter för EU-medborgare som redan bor i Storbritannien och britter som lever i andra EU-länder, är parterna bara överens om en hel del huvudprinciper, men inte om det finstilta. EU:s regler för familjeåterförening är till exempel mer generösa än vad britterna vill gå med på.

• Läs mer: Här splittras de irländska byarna efter EU-utträdet

I en annan känslig och avgörande fråga har Storbritanniens position blivit något mjukare. Det handlar om hur framtida tvister om till exempel EU-medborgares rätt till pension och andra socialförsäkringar ska lösas.

Tidigare har britterna gång på gång upprepat att endast brittiska domstolar i framtiden ska tolka vad skilsmässan med EU innebär i Storbritannien och att EU-domstolen ska hållas helt utanför.

Förra veckan publicerade emellertid regeringen i London ett så kallat positionspapper som innehåller förslag om att inrätta en ny form av skiljedomstol eller tvistlösningsförfarande. Britterna accepterar fortfarande inte EU-domstolen, men går alltså med på att brittiska domstolar inte ska avgöra tvister på egen hand.

London har också lagt fram ett positionspapper om gränsen mellan EU-landet Irland och Nordirland. Regeringen vill att irländare och britter också i framtiden ska kunna resa fritt mellan länderna och hävdar att tulldeklarationer och annat kan ske utan fasta gränsstationer. Det blir inte lätt att lösa.

Hur mycket pengar handlar det om? Problemet är att parterna inte ens är överens om vilken metod som ska användas för att räkna ut vad britterna ska betala.

c: Hur mycket pengar handlar det om? Problemet är att parterna inte ens är överens om vilken metod som ska användas för att räkna ut vad britterna ska betala.

Den hittills svåraste förhandlingsnöten handlar dock om pengar.

Storbritannien gick visserligen redan i somras med på principen att landet kan ha EU-skulder som ska betalas. I fredags förra veckan förklarade också utrikesminister Boris Johnson, som tidigare avfärdat sådana krav, att London ska stå för vad landet är skyldigt.

Hur mycket handlar det om? Problemet är att parterna inte ens är överens om vilken metod som ska användas för att räkna ut vad britterna ska betala. Här väntas det bli hård strid om både principer och pengar.

Påtaglig irritation präglar därför atmosfären inför den kommande veckans förhandlingar. Den senaste tiden har regeringen i London vräkt positionspapper (hittills tio stycken) över Bryssel för att visa att britterna minsann är väl förberedda, vilket EU tidigare har ifrågasatt.

Men en hel del av de nya brittiska förhandlingspositionerna handlar om annat än hur skilsmässan med EU ska gå till. Det beror på att britterna så snart som möjligt vill börja tala om relationen med EU efter uppbrottet och regeringen i London föreslår en ny form av ”tullpartnerskap”.

En allt ilsknare David Davis hävdar att det inte går att förhandla om skilsmässan utan att också titta framåt. En lika sammanbiten Michel Barnier upprepar att EU och Storbritannien först måste göra upp om bodelningen.

Brexithösten verkar alltså bli kärv.

Efter en fjärde samtalsomgång i september ska EU-toppmötet i oktober svara på frågan om det har gjorts ”tillräckliga framsteg”, vilket krävs innan förhandlingar om ett nytt handelsavtal kan inledas.

Om läget är lika fastlåst i oktober kommer EU-ledarna antagligen att svara nej. I så fall kan förhandlingarna om Storbritanniens och EU:s framtida relation inte sätta i gång förrän tidigast i december. Ett sådant besked lär inte uppskattas i London.
