Orkanen ”Harvey” har tappat i kraft – nu kommer skyfallen
Kalle Holmberg

Faran var då följdaktligen inte över i området där ”Harvey” vid 22.30-tiden på fredagen, lokal tid, kom in över land. Lokala medier rapporterar om stor förödelse som drabbat både bostäder och arbetsplatser i området. Väggar och tak på byggnader har kollapsat.

Enligt amerikanska orkaninstitutet NHC kan det komma att falla uppemot en meter regn under de kommande dagarna, vilket gör översvämningar till nästa stora hot mot området från naturens krafter. Invånarna kommer på nytt att sättas på hårda prov.

Ännu på lördagseftermiddagen, lokal tid, hade myndigheterna inga uppgifter om omkomna eller skadade personer till följd av ”Harveys” härjningar. Texas guvernör Greg Abbott sade då att han samverkar med lokala myndigheter och experter med ambition att senare under dagen lägga fram en rapport om orkanens verkningar.

Sök- och räddningsinsatser var samtidigt pågående, enligt Abbott. Uppemot 1.800 räddningsarbetare kommer att delta i akuta insatser och det återuppbyggnadsarbete som följer senare.

Kort innan ”Harvey” slog till mot kusten, mellan hamnarna Port Aransas och Port O’Connor nordost om Corpus Christi, uppgraderades orkanen till kategori 4. Vindarna låg då på strax under 60 meter per sekund. Framåt lördagsförmiddagen hade det blivit lugnare, varpå ”Harvey” nedgraderades till kategori 1, enligt uppgift från NHC.Citizens of TX, this is now turning into a deadly inland event. Thoughts and prayers are with you. https://t.co/2qqTnl1Anj— Brock Long (@FEMA_Brock) August 26, 2017

”Det här blir nu till ett dödligt farligt skeende i inlandet”, twittrar Brock Long, administratör vid den amerikanska beredskapsmyndigheten Fema.

Delstaterna Louisiana och Texas har utlyst katastrofläge för att frigöra resurser till det omfattande räddningsarbete som redan pågår. I Texas var på lördagen minst 211.000 hushåll utan ström, enligt nyhets-tv-kanalen ABC News.JUST IN: AEP Texas estimates approximately 158,700 customers are without power in Corpus Christi and surrounding areas pic.twitter.com/UJqww1HHS2— NBC News (@NBCNews) 26 augusti 2017

Städer alltifrån från norra delen av grannlandet Mexiko till delstaten Louisiana ett drygt trettiotal mil längre åt nordost, förbereder sig för hotande översvämningar. NHC som varnar för att Harvey skapat grundlag för att ”livshotande och ödeläggande” översvämningar kommer i dess spår.

Stormen nådde land runt tiotiden på kvällen lokal tid. I Rockport, en stad intill Corpus Christi, rasade taket på ett äldreboende samman och flera av de boende har behövt och fått vård.

Även delar av Rockports historiska stadskärna ska ha skadats, enligt tv-kanalen KIII, baserad i Corpus Christi.

En uppgift om att en högstadieskola i Rockport skulle ha ”försvunnit” har dock avfärdats av den lokala frivilliga brandkåren.

– En del av taket har rasat in, men rapporter om att byggnader helt ska ha försvunnit framstår inte som relevanta, säger Gillian Cox, brandkårens talesperson, till lokaltidningen Caller-Times.

Tidningens centralredaktion stängdes och den redaktionella personalen evakuerades några timmar innan ”Harvey” nådde Texas kust. En tillfällig redaktion inrättades i lokaler på annat håll i samma byggnad, där fönster saknades – allt för att säkra fortsatt rapportering via Caller-Times nyhetssajt.

Tusentals människor har i hast lämnat området inför ”Harveys” ankomst. Samtidigt har andra trotsat den obligatoriska evakueringsordern och i stället valt att hamstra mat, bränsle och sandsäckar och barrikaderat sig i sina bostäder.

– Vi föreslår att människor som ska stanna här märker sin ena arm med sitt namn och personnummer. Vi hatar egentligen att prata om sådant här, men det är verkligheten. Människor lyssnar inte, säger Rockports borgmästare Patrick Rios.

Bensinpriset har stigit i takt med att många bensinstationer längs kusten i Texas har fått slut på bensin då tusentals människor ger sig av, flyr orkanen. Uppemot 22 procent av Mexikanska golfens oljeproduktion har fallit ifrån, då producenterna funnit för gott att stänga av verksamheten av säkerhetsskäl, uppger myndigheter.Storm turned Hurricane is getting much bigger and more powerful than projected. Federal Government is on site and ready to respond. Be safe!— Donald J. Trump (@realDonaldTrump) 25 augusti 2017

Så många som 5,8 miljoner människor tros finnas i stormens väg. Runt 20.000 passagerare på kryssningsfartyg i Mexikanska golfen väntar ut stormen ute till havs.

USA:s president Donald Trump har uppmanat räddningsmyndigheter att stå redo inför den nödsituation som orkanen orsakar när den nått in över land. Trump twittrar: ”Jag följer noggrant orkanen ’Harveys’ väg och framfart. Ta det försiktigt!”
