Publicerad 11:38


De är spanska terrorattentatets offer
Sandra Pandevski

På torsdagseftermiddagen den 17 augusti körde en vit skåpbil ner på Barcelonas mest turisttäta gata La Rambla. Åtta timmar senare skedde ytterligare en attack i staden Cambrils söder om Barcelona. I samband med de båda attentaten har 15 personer dött och över 130 skadats.

De här är terrorattentatens dödsoffer:

Julian Cadman, 7 år, med medborgarskap i Australien och Storbritannien

Till en början rapporterades det om att en sjuårig pojke från Australien var saknad. Släktingar efterlyste pojken på Facebook och inlägget fick en stor spridning. Hans mamma hittades allvarligt skadad på ett av sjukhusen i Barcelona.

Först flera dagar efter dådet på La Rambla meddelade den spanska polisen att Julian Cadman var en av attentatets dödsoffer.

Pojkens pappa kom till Barcelona på lördagen för att ta hand om sin fru som skadats allvarligt. Det sägs att hon var i Barcelona för att gå på ett familjebröllop.

Jared Tucker, 42 år, från USA

Den 42-åriga mannen var på en resa genom Europa med sin fru för att fira ett år som gifta. Paret ska ha druckit drinkar på en uteservering längs La Rambla. Strax innan terrordådet ska Jared Tucker ha lämnat sin fru för en kort stund när han blev påkörd av skåpbilen.

Bruno Gulotta, 33 år, från Italien

Tvåbarnspappan var på semester i Barcelona med sin fru, femåriga son och tvååriga dotter. Mamman ska ha burit dottern i en bärsele och sonen kunde hon rädda i sista sekund. Men enligt italienska medier blev hon vittne till sin mans död på La Rambla.

Bruno Gulotta var marknadschef på företaget Tom's Hardware i norra Italien. I ett Twitterinlägg startar företaget en insamling till den drabbade familjen Gulotta.

Luca Russo, 25 år, från Italien

Luca Russo, nyexaminerad ingenjör, var på semester med sin flickvän i Barcelona. Till italienska nyhetsbyrån Ansa ska flickvännen ha berättat om dådet på La Rambla: ”Vi gick bredvid varandra när skåpbilen körde på oss. Jag föll och insåg att Luca inte var där längre, jag såg honom inte längre, kroppen hade svepts med”.

Paret kom från staden Bassano del Grappa i norra Italien.



Elke Vanbockrijck. Foto: TCity of Tongeren/AP

Elke Vanbockrijck, 44 år, från Belgien

Hon var på semester i staden med sin man och sina två söner på 11 år och 14 år. Ingen av de andra familjemedlemmarna ska ha skadats. Hennes hemstad Tongeren meddelar att man erbjuder människor att visa sin solidaritet i en kondoleansbok i stadshuset.

Francisco López Rodríguez, 57 år, och Javier Martinez, 3 år, från Spanien

Francisco López Rodríguez hade kommit gående från Barcelonas hamn upp på La Rambla med sin fru, fruns syskonbarn och hennes två barn när skåpbilen körde in i folkmassan. Både Francisco López Rodríguez och fruns syskonbarns dotter Javier Martinez dog i attacken. Frun skadades även allvarligt.

Francisco López Rodríguez kom från Granada i Andalusien där han var metallarbetare.

Pepita Codina, 75 år, från Spanien

Hon kom från en liten stad som heter Sant Hipòlit de Voltregà nära Barcelona. Det var borgmästaren i Sant Hipòlit de Voltregà som meddelade att Pepita Codina dog i attentaten i Barcelona.

Ian Moore Wilson, 78 år, från Kanada

Han var på semester med sin fru Valerie Wilson, som även skadats allvarligt, i Barcelona när skåpbilen körde in på La Rambla. De ska ha varit gifta i 53 år.

Ana María Suáres, 61 år, från Spanien

Ana María Suárez dog efter attacken i Cambrils på torsdagsnatten där även hennes man och syster skadades. Kvinnan kom från Zaragoza i nordöstra Spanien.

Carmen Lopardo, 70 år, från Italien

Carmen Lopardo var en av de tre italienare som dog i attentatet på La Rambla. Hon ska ha immigrerat till Argentina på 50-talet och var nu på besök i Barcelona.

Silvina Alejandra Pereyra, 40 år med medborgarskap i Argentina och Spanien

Enligt argentinska utrikesdepartementet dog Silvina Alejandra Pereyra i Barcelona. Hon växte upp i Buenos Aires men var sedan tio år boende i Barcelona.

Två portugisiska kvinnor, 73 år och 20 år gamla

Pau Pérez, 34 år, från Spanien Han hittades knivhuggen till döds i den bil katalanska polisen misstänker att skåpbilsföraren, Younes Abouyaaqoub, använde för fly från Barcelona. Den 34-åriga mannen är senaste personen som rapporterats ha dött till följd av attentaten.

50 patienter vårdas fortfarande på 13 olika sjukhusinstitutioner i Katalonien. Nio har livshotande skador, 13 allvarliga och 27 mindre allvarliga och en person är lindrigt skadad. Beroende på hur tillstånden förändras kan dödssiffran komma att stiga.
