Turkiska oppositionen samlas i protest mot orättvisor
Terese Cristiansson

Mitt i orten Çanakkale i nordvästra Turkiet ska ett stort tillfälligt monument byggas med start i helgen, då en fem dagar lång rättvisekonferens börjar.

Personer som känner sig orättvist behandlade av den turkiska regimen ska rista in sitt namn på en tegelsten som sedan läggs till ett monument ”Lägg en sten för rättvisan”. 100.000–150.000 stenar tros läggas till monumentet, enligt Republikanska folkpartiet (CHP) som organiserar rättvisekonferensen.if(DN&&DN.Ads){DN.Ads.initAd('42518745-art1');}

Konferensen är en följd av den 25 dagar långa rättvisemarsch som CHP:s partiledare Kemal Kiliçdaroglu gjorde i juli mellan Ankara och Istanbul. Precis som då kommer konferensen att hållas utan partiflaggor.

Det kommer att finnas platser där personer som har svartlistats av president Recep Tayyip Erdogan kan berätta sin historia, det kommer att finnas advokater och självklart också politiska ledare. Personer som har dött såväl på grund av regimen som i terrordåd kommer att hedras.

– Çanakkale kommer att vara staden där rättvisan får plats igen, har CHP:s vice ordförande Bulent Tezcan sagt i ett pressuttalande.

Men konferensen handlar inte bara om rättvisa, utan framför allt om presidentvalet 2019. Även om president Recep Tayyip Erdogan vann när folket röstade igenom en ändring av grundlagen som ger honom mer makt, var vinsten marginell.

I praktiken skulle någon annan kunna vinna presidentvalet 2019. Men då måste oppositionen stärka sin politik och Kemal Kiliçdaroglus rättvisemarsch gav hopp åt många.

Konferensen är ytterligare ett steg i att försöka samla oppositionen så att den kan ställa sig bakom en presidentkandidat.

Men många är oroliga för vad som kommer att hända med Kemal Kiliçdaroglu. Efter rättvisemarschen har presidentens ton mot honom varit mycket hård och han har flera gånger anklagats för att stötta Fethullah Gülens rörelse som Turkiet anser ligger bakom kuppförsöket den 15 juli förra året. När DN intervjuade partiledaren i somras var han medveten om risken att gripas.

– Om vi ska få tillbaka rättvisa så måste ett pris betalas. Och det är politikerna som ska betala priset. Vi är redo att betala det priset för landets 80 miljoner personer, sade han då.

Kemal Kiliçdaroglu kommer inte att tala under rättvisekonferensen men ska medverka samtliga dagar. Han hävdar att det är för tidigt att säga vem som ska ställa upp som oppositionens kandidat men att han anser att personen inte ska tillhöra något parti, trots att den nya konstitutionen inte hindrar det.

Konferensen pågår till den 30 september.
