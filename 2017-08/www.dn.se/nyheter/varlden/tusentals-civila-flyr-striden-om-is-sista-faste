Tusentals civila flyr striden om IS sista fäste
Erik Ohlsson

Efter flera veckors flygangrepp påbörjade Iraks krigsmakt i söndags en offensiv mot kvartsmiljonstaden Tal Afar åtta mil väster om Mosul. Armén understöds av de så kallade folkliga shiamuslimska mobiliseringsfronterna, Hashed al-Shaabi.

Läs mer: Kurdisk officer: IS-ledaren al-Baghdadi är inte dödif(DN&&DN.Ads){DN.Ads.initAd('1cb89479-art1');}

Redan under offensivens första dag tog de irakiska soldaterna kontroll över fyra mindre samhällen strax utanför Tal Afar och på onsdagen meddelade en talesperson för Hashed al-Shaabi att IS hade drivits bort från tre distrikt inne i själva staden, som nu är omringad.

Tal Afar intogs av IS-terroristerna för drygt tre år sedan, den 16 juni 2014. Slaget om staden fick uppmärksamhet efter skakande vittnesmål från den yazidiska minoriteten som levde i och omkring staden.

Under några dagar i juni 2014 dödades minst 3 000 yazidier av IS-ockupanterna i och omkring Tal Afar och i grannstaden Sinjar, som ligger ytterligare fem mil västerut. Närmare 7 000 yazidier, varav många kvinnor och barn, kidnappades.

De yazidiska kvinnorna har i många fall utsatts för upprepat sexuellt våld och flera av barnen har tvångsrekryterats som soldater eller utnyttjats för tvångsarbete.

Under de tre år som har gått sedan dess har flera yazidier lyckats fly, åter andra har dödats. Det har förekommit detaljerade berättelser om utdragen tortyr och om godtyckliga avrättningar i stor skala där offren har dumpats i massgravar.

Vian Dakhil, yazidisk aktivist och ledamot i Iraks parlament, uppmanar nu de irakiska styrkorna att så snart som möjligt befria de yazidier – uppskattningsvis 3 000 kvinnor och barn – som fortfarande är gisslan hos IS i Tal Afar.

Hon vädjar också till internationella hjälporganisationer att ge yazidierna, som är svårt traumatiserade av sina upplevelser, extra uppmärksamhet när de väl befrias.

Den yazidiska minoriteten försöker påverka det internationella samfundet att öppna en tribunal om IS etniska utrensningar, men responsen från Iraks regering har hittills varit halvhjärtad.

Bedömare tror att irakierna är oroliga för att undersökningar om krigsbrott på irakisk mark också kan komma att kasta ljus på den brutalitet som deras egna trupper har visat prov på under framryckningen mot IS.

Det finns mellan 1 200 och 2 000 IS-män i Tal Afar, enligt irakiska militärkällor. De ställs mot tre irakiska armédivisioner och fyra brigader ur de shiitiska frivilligstyrkorna, sammanlagt uppemot 50 000 man.

FN uppskattar att mellan 10 000 och 40 000 civila ännu lever kvar i staden. De senaste dagarna har många försökt fly de annalkande striderna.

FN-organet IOM rapporterar att närmare 3 000 människor har flytt Tal Afar under veckoslutet och att de nu tas om hand i provisoriska läger.

– Flyktingarna från Tal Afar har lämnat allt, de äger bara kläderna på kroppen, säger IOM:s talesperson till tv-kanalen al-Jazira.

Det är ingen tvekan om att IS-terroristerna som förskansar sig i Tel Afar förr eller senare kommer att få sträcka vapen, men hur lång tid slutstriden kommer att ta är en öppen fråga.

Striderna om storstaden Mosul pågick i nio månader, mer än dubbelt så lång tid som den irakiska militären hade räknat med, och kampen om IS ”huvudstad” Raqqa i östra Syrien, ett fyrtiotal mil från Tal Afar, är inne i ett intensivt skede med stora civila förluster som följd.
