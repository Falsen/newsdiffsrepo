Publicerad 10:44


Förare i terrordåd kan vara på fri fot



TT-AFP-Reuters


Följ skribent




Tidigare uppgifter gjorde gällande att skåpbilen skulle ha körts av 17-årige Moussa Oukabir, som var en av de fem misstänkta terrorister som dödades i den attack som utfördes i Cambrils bara timmar efter dådet i Barcelona.

– Det är fortfarande möjligt (att det är han), men till skillnad från för fyra timmar sedan, så är det mindre troligt, sade den katalanska polischefen Josep Lluis Trapero till lokal tv sent på fredagen.

Tidigare under dagen sade han terroristerna planerat mycket mer omfattande attacker, men hindrats på grund av den explosion som skedde i ett hus i Alcanar på onsdagen, drygt 20 mil sydväst om Barcelona.

– De planerade en eller flera attacker i Barcelona, men en explosion i Alcanar satte stopp för det, eftersom de inte längre hade det material de behövde för att genomföra attacker i ännu större skala, sade Trapero.

Enligt polisen finns sammanlagt tolv misstänkta: De fem som dödades i Cambrils, fyra som redan gripits och ytterligare tre personer som identifierats, men som är på fri fot.

Sammanlagt 14 människor dödades och över 130 skadades i de båda attackerna i Barcelona och Cambrils.

• Detta vet vi: Dåden i Barcelona och Cambrils
