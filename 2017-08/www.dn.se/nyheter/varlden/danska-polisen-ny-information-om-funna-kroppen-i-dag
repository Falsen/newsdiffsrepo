Danska polisen: Dna-besked kommer på onsdagen
Juan Flores

Kroppen som upptäcktes i vattnet av en förbipasserande cyklist vid ön Amager på måndagseftermiddagen saknar armar, ben och huvud, och skulle enligt vad polisen berättade initialt kunna ta upp till några dagar att identifiera om man var tvungen att göra det genom dna-test.

På tisdagseftermiddagen kom ett videouttalande från den danska polisen där man uppger att kroppsdelar har avlägsnats medvetet. Där säger man även att man har fått in fyra-fem tips om observationer som kan vara nya fynd med koppling till dödsfallet. if(DN&&DN.Ads){DN.Ads.initAd('4ad608ed-art1');}

– Just nu håller vi på att dyka i Köpenhamns hamn för att ta reda på om det kunde vara tal om en likdel, men vi har ännu inte fått det bekräftat, säger vicepolisinspektör Jens Möller Jensen.

Samtidigt säger han att beskedet från den dna-undersökning som håller på att genomföras kommer först under onsdagen. Men han säger också att man efter den första undersökningen inte kan utesluta att det är just den försvunna svenska journalisten Kim Wall.

– Det är inte något som säger att det inte är hon, säger Jens Möller Jensen.

– Längden på kroppen gör att det inte går att utesluta att det är Kim Wall, men det går inte att säga i nuläget.



Foto: Anders Hansson

Polisen har lämnat vaga uppgifter om hur länge kroppen legat i vattnet, ”en tid”.

Enligt den danska vice statsobudcenten Peter Thiis Knudsen kan det dock bli svårt att fastställa dödsorsaken, dels för att det saknas kroppsdelar, dels för att kroppen legat i vattnet. Det gör det svårare att värdera blåmärken, till exempel. Även identifieringen kan dra ut på tiden.

– Normalt använder man tandundersökningar eller fingeravtryck, men här har man förmodligen inte den möjligheten, säger vice statsobducenten till den danska nyhetsbyrån Ritzau, skriver TT.



Foto: Anders Hansson

Det finns ett stort naturskyddsområde vid ön Amager där kroppen ska ha hittats på måndagen. På tisdagsförmiddagen är DN:s fotograf Anders Hansson vid platsen som endast går att ta sig till via cykel eller gångväg. Han berättar att två ribbåt och mellan fyra till fem dykare genomsöker området sedan strax före 11.00.

– De dyker i fiskenäten som stäcker sig flera hundra meter, säger han.

DN:s fotograf befinner sig vid utgångsplatsen för sökandet och han tror att det är danska försvarets dykare i vatten.

– De har sagt till oss att de absolut inte vill ha deras ansikte med på bild för att de inte vill ha sina identiteter avslöjade, säger DN:s fotograf.

Uppfinnaren Peter Madsen har medgett att journalisten Kim Wall har omkommit, men hävdar att det skett i en olyckshändelse ombord på ubåten. Det skedde för snart två veckor sedan, under en reportageresa.

Kim Wall anmäldes försvunnen av sin pojkvän när hon inte hörde av sig. Peter Madsen hävdade först att hon gått i land, men polisen har från ett tidigt stadium misstänkt att Madsen orsakat hennes död.

På måndagen lättade åklagare på sekretessen i fallet, och polisen gick ut med att Madsen medgett att Kim Wall omkommit i en olycka.

Enligt hans advokat är han lättad över att uppgifterna blivit offentliga, och hjälper polisen med utredningen.
