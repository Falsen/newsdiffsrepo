Annika Ström Melin:   EU räds inte längre sprucket flyktingavtal
Annika Ström Melin

EU:s komplicerade relation med Turkiet verkar gå in i ett nytt skede. Tysklands tuffare hållning är ett tecken på att hela EU är på väg att skärpa tonen gentemot Ankara.

– Berlin driver en hårdare linje och pressar EU, säger Paul T Levin, som leder institutet för Turkietstudier vid Stockholms universitet.

Läs mer: Erdogan blandar sig i den tyska valrörelsen

Att ett skifte är på gång märktes redan tidigare i somras. Under en ovanligt lång presskonferens i Bryssel hamnade EU:s utrikeschef Federica Mogherini och unionens utvidgningskommissionär Johannes Hahn i dispyt med Turkiets utrikesminister Mevlut Cavusoglu och den turkiske Europaministern Omer Celik.

Efter Mogherinis inledande artighetsfraser om ”konstruktiv dialog”, ”gemensamma intressen” och ”strategiskt partnerskap” fick de häpna journalisterna lyssna på ett allt mer hätskt meningsutbyte.

Cavusoglu hävdade bland annat (felaktigt) att det tog ett helt år innan EU fördömde förra sommarens kuppförsök i Turkiet, anklagade EU för att motarbeta Turkiets försök att få tag på kuppmakarna och förklarade att EU:s kritik mot bristande demokrati i Turkiet är falsk och att den turkiska rättsstaten och demokratin aldrig har varit mer levande än i dag.En förklaring till den skärpta tonen kan vara att Tyskland (och EU) inte längre fruktar att Turkiet ska riva upp migrationsavtalet.

Inte alls, svarade EU:s Johannes Hahn. EU oroas över demokratin och ”riktningen och strukturen på de konstitutionella förändringarna” i Turkiet, förklarade EU:s utvidgningskommissionär. Därför är det ”inte möjligt” att öppna nya kapitel i de pågående förhandlingarna om Turkiets EU-medlemskap, fräste en sammanbiten Johannes Hahn.

Vad är det som har hänt? En förklaring till den skärpta tonen kan vara att Tyskland (och EU) inte längre fruktar att Turkiet ska riva upp migrationsavtalet som stängde flyktvägen till EU via Grekland.

Paul T Levin påpekar att Turkiet har tagit emot tre miljoner flyktingar från Syrien och verkligen behöver EU:s finansiella bidrag, som är en del av migrationsavtalet och som går till skolor, mat och andra förnödenheter till flyktingar i turkiska läger. Dessutom är den så kallade västra Balkanrutten numera stängd, vilket innebär att flyktingar som lyckas ta sig till Grekland inte kommer vidare i EU.

Att Tyskland och EU höjer tonen mot Turkiet innebär däremot inte att relationen tar slut. Det är fortfarande bara en minoritet av EU-länderna – bland dem Österrike – som vill ha ett formellt avbrott i samtalen om Turkiets eventuella EU-medlemskap. Förhandlingarna har pågått sedan 2005, men rör sig för närvarande inte en millimeter framåt, och EU-majoriteten anser att de inte gör någon skada. De öppna grälen mellan EU och Turkiet kan alltså bli hätskare och fler – men än är förhållandet inte över.
