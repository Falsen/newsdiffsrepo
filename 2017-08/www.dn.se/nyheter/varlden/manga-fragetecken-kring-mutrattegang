Många frågetecken kring muträttegång
Anna-Lena Laurén

– Det absurda med den här rättegången är inte bara anklagelserna. Det är tanken att en person av min politiska vikt skulle kunna pressa någon som Setjin, sade Aleksej Uljukajev när han höll sitt försvarstal i rätten i torsdags.

Han sade vad många i Moskva hade tänkt. Varför skulle Uljukajev, en lättviktare inom det ryska politiska etablissemanget, ha försökt tvinga pengar av en av landets mäktigaste män? Igor Setjin är inte bara styrelseordförande för Rosneft, landets största statliga oljebolag. Han är framför allt en av Putins närmaste förtrogna.if(DN&&DN.Ads){DN.Ads.initAd('d8993ea1-art1');}

Att Uljukajev skulle ha försökt hota Setjin kunde jämföras med en försäljare av blyertspennor som försöker hota Don Corleone, skriver kommentatorn Julija Latynina i Novaja Gazeta.

Rättegången mot Uljukajev kommer att pågå hela hösten. Han krävde själv att bli försatt på fri fot, men domaren beslöt att förlänga hans husarrest fram till januari.

Uljukajev anklagas för att ha försökt tvinga Rosneft att betala honom två miljoner dollar i mutor. Enligt åklagaren var det Uljukajevs villkor för att Rosneft skulle få köpa Basjneft, ett privat oljebolag som nu kontrolleras av Rosneft.

Affären har från första början förbryllat Moskvaetablissemanget, inte för att Uljukajev har betraktats som oantastlig utan för att den saknar logik. Om Uljukajev hade försökt sätta käppar i hjulet för Setjin hade denna snabbt kunnat lösa det med ett samtal till presidenten. Två miljoner dollar är en påfallande liten summa i dessa sammanhang – i verkliga mutaffärer på den här nivån i Ryssland brukar det handla om tio gånger så mycket. Dessutom var affären redan avslutad när Uljukajev greps i november i fjol.

Mycket tyder på att Setjin vill ha Uljukajev ur vägen. Han har tidigare gjort samma sak med den oppositionella oligarken Michail Chodorkovskij, vars oljebolag Yukos konfiskerades. Dess tillgångar ägs i dag av Rosneft och Chodorkovskij befinner sig i landsflykt efter att ha suttit i fängelse i tio år.

Setjin var enligt Uljukajev mycket angelägen om att han skulle komma till mötet där han sedan greps.

– Jag var försenad till vårt möte på Rosnefts kontor. Då ringde Setjin själv och frågade var jag höll hus, berättade Uljukajev för rätten.

Den här rättegången är ett exempel på konflikterna som ständigt pågår mellan eliterna i Kreml. Det ser ofta besynnerligt ut, eftersom allmänheten aldrig har alla pusselbitar.

Att Setjin på det här sättet avlägsnar sina fiender enligt eget gottfinnande är på sikt pinsamt för Putin. Hittills har Putin stött Setjin offentligt, också i fallet Uljukajev. Men Setjin blir hela tiden djärvare. Frågan är om han en dag går för långt.
