Stefan Lisinski:   Svårt fälla Madsen för Kim Walls död
Stefan Lisinski

Det är en märklig och makaber historia som nu rullas upp, men risken verkar stor att vi aldrig får veta exakt varför Kim Wall dog eller hur det gick till. De fynd som polisen nu har redovisat, tillsammans med vad Peter Madsen har berättat i förhör, tyder på att den unga svenska journalisten dog ombord på ubåten Nautilus. Därför är det svårt att tro att någon annan än Peter Madsen har varit inblandad, även i styckningen av kroppen.

Madsens eget agerande talar starkt för att han har saker att dölja. Han har ljugit om vad som hände och verkar också ha försökt undanröja bevis, genom att sänka kroppen i vatten och genom att också ubåten verkar ha sänkts efter händelsen.if(DN&&DN.Ads){DN.Ads.initAd('e847c03b-art1');}

Därför finns det goda skäl att tvivla på Madsens historia om att Kim Wall dog av en olyckshändelse. Hela hans agerande talar emot den versionen.Risken finns att den rättsliga processen stannar vid frågan om skuld för styckning av kroppen och inte om ansvaret för Kim Walls död.

Men att Madsens historia är otrolig lär inte räcka för att fälla honom för att ha orsakat Kim Walls död. Som vanligt måste det finnas bevis för vad som har hänt. I nuläget verkar det svårt att reda ut hur Kim Wall dog och då blir det svårt att fälla någon för att ha dödat henne.

Här finns en del likheter med det svenska rättsfallet då en kvinna försvann i Dalarna år 2009 och senare påträffades död. Hennes sambo åtalades för mord, men fälldes så småningom för brott mot griftefriden. Det var lätt att konstatera att sambon hade ljugit, men det gick inte att binda honom till att ha orsakat kvinnans död, eftersom dödsorsaken inte gick att fastställa.

Mycket återstår att utreda runt Kim Walls död. Kanske Peter Madsen själv kan berätta saker i förhör som för utredningen framåt. Kanske kan Kim Walls närstående bidra med att bringa klarhet i kontakterna mellan henne och Madsen. Kanske rättsläkarna kan komma längre i att fastställa hur hon dog.

Men risken finns alltså att den rättsliga processen stannar vid frågan om skuld för styckning av kroppen och inte om ansvaret för Kim Walls död.

Läs mer: Kim Walls mamma: Det är en gränslös sorg
