Erik Esbjörnsson:  Missnöjet med ANC gör att Sydafrikas kontroversiella statyer står kvar
Erik Esbjörnsson

Det hela började i mars 2015 när studenten Chumani Maxwele smetade bajs på Cecil Rhodes som satt staty på gräsmattan framför aulan på Kapstadens universitet. ”Rhodes must fall” blev den enande parollen för tusentals studenter som vände sig mot vad de ansåg var postkoloniala strukturer i det sydafrikanska utbildningsväsendet. Ingen annan symboliserade orättvisan och hyckleriet så mycket som Cecil Rhodes, byggherren till det brittiska imperiet i Afrika.

Läs mer: Sydstatssymboler rensas bort i USA

Rhodes must fall-rörelsen blev en milstolpe av två anledningar. Dels var det den första protestyttringen från den så kallade Born Free-generationen, som fötts och vuxit upp efter det förhatliga apartheidssystemets avskaffande 1994. Dels skedde revolten i en medelklasskontext. Det var de relativt privilegierade akademikerna som höjde rösten, en grupp som är svårtyglad på grund av högre inkomst och utbildning än den fattiga majoriteten.

Efter att statyn bara en månad senare forslats bort, vände sig demonstranterna mot mer imaginära socklar av granit.

Cecil Rhodes-statyn i en park i centrala Kapstaden lämnades orörd, trots att den omfamnar kolonialismen mer direkt. Han pekar drömskt norrut mot den afrikanska kontinenten och citatet på sockeln ”ditt inland är där” riktades till de brittiska bosättarna.

I stället blev ”Rhodes must fall” till ”Fees must fall”. Nu var det avgifterna för högre utbildning, en barriär för fortsatt expansion av den utbildade medelklassen, som stod i centrum. Därmed vändes kritiken från vita kolonialister till den sittande presidenten Jacob Zuma och hans ANC-regim.

Missnöjet med ANC och Zuma förklarar varför så många gator i Sydafrika ännu bär namn från vita ledare som hade nyckelroller i apartheidbygget. Verwoerd-avenyn, Vorster-gatan, Botha-vägen – listan är lång och omfattar förutom vägar även byggnader och städer.

Många vill ersätta namnen, men både vita och svarta sydafrikaner har upprörts över att ANC i dubbel bemärkelse bara adresserar sina egna frihetskämpar.Ett minnesmärke lär dock ingen bli av med: Voortrekker-monumentet utanför huvudstaden Pretoria.

Tills ANC blir mer inkluderande i sina val får gatunamnen vara kvar, även om de vita förtryckarna på sikt lär få plocka ner skylten.

Ett minnesmärke lär dock ingen bli av med: Voortrekker-monumentet utanför huvudstaden Pretoria, en kolossal stenkub som restes till minne av boernas mödosamma och mycket blodiga vandring mot nordost. En av många orsaker till att boerna lämnade Kapkolonin var missnöjet med britternas slaverimotstånd.

Voortrekker-monumentet, som osar av Afrikaaner-nationalism och invigdes 1949 av apartheidarkitekten och dåvarande premiärministern Daniel François Malan, är helt enkelt för stort. Hugget i granit på en höjd utanför huvudstaden för det tankarna till ett östeuropeiskt kärnkraftverk.

Läs mer: Sydstatsstaty revs i protest mot fascism

Men det är klart, man kan ju alltid göra som med Tjernobyl. Klä in det i betong för att minska läckaget av skadlig strålning.
