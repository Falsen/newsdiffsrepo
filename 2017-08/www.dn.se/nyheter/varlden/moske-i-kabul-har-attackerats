Moské i Kabul har attackerats
Terese Cristiansson



En komplex attack med flera gärningsmän skakar ännu en gång Kabul. Denna gång är det shiamoskén Iman Saman i norra Kabul som är under attack.

Runt 200 personer hade samlats i moskén för fredagsbönen när en självmordsbombare plötsligt sprängde sig på innergården och dödade en av vakterna.

Därefter tog sig tre personer upp i det rum där kvinnorna ber. De tros ha gömt sig i en källare. Enligt afghanska medier attackerade terroristerna både med eldvapen och knivar.

Afghansk polis tog sig snabbt till moskén som nu är avspärrad och många av personerna som var i moskén har evakuerats.

Hur många som har skadats är ännu oklart, men minst en vakt samt moskéns imam.

Is har tagit på sig attacken, som är en intensifiering av attackerna mot den shiamuslimska befolkningen, framförallt från folkgruppen hazara. De var mycket utsatta under talibanregimen 1996–2001 men därefter har det sekteriska våldet varit litet i Afghanistan. Inte förrän islamiska staten, IS, började ta makt har det skett en tydlig upptrappning i attacker mot shiamuslimer.

I juli dödades 32 människor när beväpnade män stormade en moské i Heratprovinsen på gränsen till Iran. IS tog ansvar för attacken, och lovade att fler var att vänta.

Fredagens attack kommer också bara ett par dagar efter att president Trump gjort klart att amerikanska soldater ska stanna i Afghanistan så att IS inte ska kunna ta mer kontroll än de redan gjort. Troligen kommer de att förstärka de nuvarande trupperna med cirka 4.000 soldater, ett beslut som väckt delade känslor i så väl USA som Afghanistan.
