Medan du sov: Världen i korthet den 23 augusti
DN

Två gripna i Marocko efter dåden i Spanien

Två män har gripits i Marocko, misstänkta för att ha haft någon typ av koppling till terrorgruppen i Barcelona.

En av männen, en 28-årig man, greps i Nador nära den spanska enklaven Melilla. Han har tidigare bott i Barcelona i tolv år. Han misstänks ha kopplingar till terrorgruppen IS och ska ha planerat en attack mot den spanska ambassaden i Rabat, enligt tv-kanalen 2M.

En andra person greps i Oujda nära landets gräns mot Algeriet. Han är invånare i spanska Ripoll, hemvist för flera av de misstänkta inblandade i de spanska dåden.

Båda greps i söndags, enligt 2M. Det finns ingen officiell bekräftelse från marockanska myndigheter.

Enligt spanska medier kan gripandet av åtminstone en av dem handla om länken mellan gruppen och IS, organisationen som har tagit på sig dåden i förra veckan som krävt 15 dödsoffer.



Sex dödade i dåd i Nigeria

Sex män har dödats av nio jihadister från terrorgruppen Boko Haram i en by i nordöstra Nigeria.

Det verkar vara en hämndattack för att två Boko Haram-medlemmar tidigare gripits för att byborna hade angett dem.

Angriparna kom till byn mitt i natten och bröt sig in i de sex männens hem – bland dem byledarens – och skar av dem halsen, enligt landets militär.



Journalist ihjälskjuten i Mexiko

En mexikansk journalist som levde under skydd har skjutits ihjäl i Mexiko. Han är den tionde journalisten i landet som mördas i år.

Mannen var kriminalreporter för en lokaltidning i delstaten Veracruz, som plågas av gängrelaterat våld, och sköts ihjäl tillsammans med två andra.
