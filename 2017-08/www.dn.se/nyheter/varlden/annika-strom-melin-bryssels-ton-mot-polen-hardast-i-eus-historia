Annika Ström Melin:   Bryssels ton mot Polen hårdast i EU:s historia
Annika Ström Melin

EU-kommissionen utfärdade i slutet av juli en ny och ovanligt tuff så kallad rekommendation som riktades till Polen. Tidigare har Bryssel kritiserat förändringarna av landets författningsdomstol mycket hårt, och den här gången var tonen ännu vassare.

Den pågående omvandlingen av det polska rättssystemet ”fördjupar den systematiska risken mot rättsstatens principer”, hävdar EU-kommissionen och uppmanar den polska regeringen att dra tillbaka fyra lagförslag.

De aktuella förändringarna handlar om Polens Högsta domstol, där regeringen vill att nuvarande domare ska tvångspensioneras, om nya regler för utnämning av domare, där presidenten ska få makt att bestämma vilka som kan komma i fråga, om en ny domstolsorganisation samt om en förändrad nationell juristutbildning.

EU-kommissionen riktar särskilt hård kritik mot att regeringen vill göra sig av med domarna i Högsta domstolen. Om Polen genomför en sådan ordning är ”kommissionen redo att omedelbart aktivera artikel sju”, förklarar EU:s rättsövervakande myndighet i Bryssel.

Artikel sju i EU:s Lissabonfördrag är den omtalade, men hittills aldrig använda, så kallade atombomben som kan riktas mot ett EU-land som ”allvarligt åsidosätter” unionens grundläggande värden, vilket kan leda till att landet förlorar rösträtten i EU. Efter kritiken från EU och omfattande protester på gatorna i Polen lade landets president i somras in sitt veto mot två av de nya lagarna, som därför inte kan träda i kraft. Men den polska regeringen hävdar fortfarande att reformerna behövs för att domstolssystemet och därmed rättvisan i Polen ska bli mer effektiv.

I måndags kväll kom ett ilsket svar på kommissionens rekommendationer från Warszawa. EU-kritiken är ”grundlös”, hävdar Polen och anklagar kommissionen för att blanda sig i polska inre angelägenheter. Omvandlingen av rättssystemet ligger ”helt i linje med europeisk standard”, anser regeringen.

EU-kommissionen har ännu inte svarat, och det är fortfarande långt kvar innan Polen eventuellt straffas. Men aldrig tidigare har kritiken från Bryssel varit så skarp mot ett medlemsland i EU.
