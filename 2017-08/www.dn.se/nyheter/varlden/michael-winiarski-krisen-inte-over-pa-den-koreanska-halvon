Michael Winiarski:   Krisen inte över på den koreanska halvön
Michael Winiarski

Är krisen över nu? Kan det faktum att USA och Sydkorea startar sin årliga militärövning i dag, måndag, trigga igång Nordkoreas ledare Kim Jong Un att återuppta testskjutningar av robotar och provsprängningar av kärnvapenladdningar igen?

Under några dagar såg det ut som om den koreanska halvön gick mot ett förödande krig, i värsta fall med kärnvapen. Den faran tycks för ögonblicket ha blåst över, och mellanhavanden mellan Washington och Pyongyang har gått in i ett lite lugnare skede. Signaler från båda sidor tyder på det, och kanhända pågår underhandskontakter.

Den nordkoreanske ledaren Kim Jong Un sade att han inte kommer att skjuta missiler mot Guam, en ö i Stilla havet med flera USA-baser, som han tidigare hotade att göra. Han ska i stället vänta och se vad ”dessa dumdristiga yankees” gör innan han beslutar att avlossa sina robotar.

På det svarade president Donald Trump på Twitter att Kim fattat ”ett mycket klokt och genomtänkt beslut” eftersom ”alternativet hade varit både katastrofalt och oacceptabelt!”

Det var nu långt från det ”eldhav” som Kim hotat USA med för bara någon vecka sedan, och den ”eld och raseri” som Trump hotat Nordkorea med.

Det är omöjligt att säga hur Nordkorea reagerar när USA och Sydkorea inleder sin militärmanöver. Den ökar inte förhandlingsläget. Pyongyang betraktar den som ett hot. Ett nordkoreanskt svar i form av en ny robotuppskjutning kommer kraftigt att öka spänningen igen. Nordkoreas vice FN-ambassadör har i varje fall varnat för att hans regering inte kommer at ge sig in i förhandlingar om sitt kärnvapenprogram så länge USA står kvar vid sin ”fientliga politik och kärnvapenhot”.

Vad var det som fick Kim och Trump att backa från sin krigiska retorik?

Båda måste till slut ha insett att de hade gett sig in ett farligt spel, där ett krig riskerade att utlösas på grund av ett missförstånd mellan parterna. Även om det i den amerikanska retoriken alltid brukar heta att ”alla handlingsvägar finns på bordet”, det vill säga även krig, är de flesta medvetna om vad det skulle betyda i Koreas fall. Det påminde Trumps chefsstrateg Steve Bannon om, bara några dagar innan han avskedades: “Det finns ingen militär lösning...och innan någon löser den del av ekvationen som visar att 10 miljoner människor i Seoul inte dödas under de första 30 minuterna med konventionella vapen, så vet jag inte vad de talar om”.

Detta stod i strid med vad utrikesminister Rex Tillerson sade strax efteråt: Att Nordkoreas framtid är ”dyster” om man inte går med på att förhandla om att avsluta sitt kärnvapenprogram.

Finns det en spridningsrisk, så att krisen Nordkorea-USA resulterar i att fler länder försöker skaffa sig kärnvapen?

Det anser en del bedömare, och Nordkorea självt döljer inte sina kärnvapen- och missilförmågor, utan markerar att man vill bli erkänt som en legitim kärnvapenstat av omvärlden.

Varför ska Nordkorea vara ensamt i Östasien – utöver Kina och USA - om att ha detta domedagsvapen? I mars 2016 var Donald Trump, då den ledande republikanska presidentkandidaten, inne på det på ett möte i Wisconsin. Han undrade om inte fler länder, som Japan, Sydkorea och Saudiarabien, kunde behöva utveckla egna kärnvapen. Hans argument var att USA gör av med för mycket pengar på att försvara andra länder, men att ”vi har inte råd med det längre”.

Några årtionden tidigare, på 1970-talet, var Sydkoreas dåvarande diktatoriske president Park Chung-hee, också inne på att landet borde skaffa kärnvapen. USA satte tryck på att stoppa programmet. På senare tid, efter att Nordkorea för drygt tio år sedan började sina provsprängningar, har flera sydkoreanska politiker talat om behovet av en sydkoreansk atombomb. I så fall måste Sydkorea först dra sig ur NPT, det nukleära ickespridningsavtalet.

I Japan, som är det enda land som har drabbats av atombomber (städerna Hiroshima och Nagasaki i augusti 1945), är läget känsligare. Landet har inte ens rätt att ha en reguljär krigsmakt, utan har vad som kallas för självförsvarsstyrkor. Men liksom Sydkorea har Japan en så pass avancerad teknologi att man på mycket kort tid skulle kunna skaffa sig egna kärnvapen.

Antalet kärnvapen minskar totalt i världen sett över tid, å andra sidan är det fler länder som förfogar över sådana vapen. Hur påverkar det risken för ett kärnvapenkrig?

Även om antalet kärnvapen har minskat så beror det mest på att stormakterna USA och Ryssland har moderniserat sina arsenaler och rensat ut föråldrade bomber. Det allvarliga är att i takt med att fler länder har skaffat sig nukleär kapacitet och proklamerat sig som kärnvapenstater sänks tröskeln för ytterligare spridning. Många länder, däribland Nordkorea, betraktar kärnvapeninnehav som en livförsäkring mot utländska försök att ingripa mot regimen.

Regionala fiender bevakar varandra och tillåter inte att motståndaren får teknologiskt och militärt försprång. Så var till exempel fallet när Indien skaffade sig bomben. Då dröjde det inte länge förrän arvfienden Pakistan gjorde det också. Detsamma kan förutses om Iran skulle skaffa sig en atombomb. Då vore det närmast givet att den regionala huvudmotståndaren Saudiarabien också skulle göra det.
