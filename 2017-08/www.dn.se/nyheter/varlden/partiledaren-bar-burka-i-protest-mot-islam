Partiledaren bar burka – i protest mot islam
Viviana Canoilas

Politikern Pauline Hanson orsakade uppståndelse i det australiska överhuset när hon kom in i en svart burka, skriver flera medier.

Syftet med klädseln var att protestera mot den religiösa symbolen som bärs av muslimska kvinnor, men även mot hela religionen islam. Hanson menar att majoriteten av befolkningen i Australien vill att burkan förbjuds i landet, samt att migrationspolitiken stramas åt när det gäller att släppa in människor från muslimska länder.

Men överhusets representanter var inte lika roade av budskapet och Pauline Hanson fick ett skarpt tillrättavisande, enligt BBC.

Överhusets justitiekansler George Brandis sa att det inte fanns några planer alls på att förbjuda burka i Australien.

– Senator Hanson, vi kommer inte att förbjuda burkan. Jag kommer inte heller låtsas att jag ignorerar din kupp som du försökte få igenom i dag genom att komma till överhuset iklädd burka – när vi alla vet att du inte är en anhängare av den islamiska tron, säger George Brandis, enligt The Guardian.

Pauline Hanson tar av sig burkan. Foto: Jed Cooper/AP

Enligt The Guardian såg Pauline Hanson ut att njuta av den uppståndelsen hon hade orsakat och lämnade överhuset kort efter parlamentshusets frågestund.

I en intervju med radiostationen 2GB säger Pauline Hanson att hon hoppas på en debatt nu och att regeringen och oppositionen börjar lyssna på invånarna.
