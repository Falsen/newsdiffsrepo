Uppdaterad 17:29

Publicerad 16:05


Misstänkt Åboterrorist har förhörts



Ossi Carp


Följ skribent




















En rekonstruktion av brottet gjordes på söndagsmorgonen och man har hållit fler förhör med de fyra andra misstänkta, meddelade Åbopolisen. Dessa fyra beskrivs som samarbetsvilliga och det är oklart om de kommer att begäras häktade.

Den misstänkte gärningsmannen är fortsatt på sjukhus och har inte velat prata med polisen. Men på söndagsförmiddagen berättade polisen att de har hållit ett första förhör med den misstänkte.

Vad som sas under förhören är inget som polisen vill berätta, men det har lett till att åklagaren nu begär mannen häktad.

Parallellt pågår ansträngningar för att få tag i en sjätte misstänkt som är internationellt efterlyst – alla uppges vara marockanska medborgare.

I den tysta minut som hölls på Salutorget deltog Märsta-bon Hassan Zubier som försökte hjälpa en av de knivhuggna offer som senare dog. Han skadades själv i ingripandet som han hyllats för runtom i världen.

– Jag är ingen hjälte, jag är en medmänniska som inte vänder bort huvudet. Jag gjorde det jag hoppas att många fler kunde: att finnas där för folk som behöver hjälp, säger den sjukvårdsutbildade Hassan Zubier till Svenska Yle.



– Jag tänkte ingenting, jag bara agerade. Jag kan inte vända bort huvudet och låta en tjej ligga på marken så som hon gjorde. Tyvärr lyckades jag inte, men jag gjorde det jag kunde utifrån den kunskap jag har.

Zubier var i Åbo som turist och fick två knivhugg när han klev mellan sitt kvinnliga sällskap och gärningsmannen. Hans väninna klarade sig med rivsår på överarmen.
