Uppdaterad 2017-08-19

Publicerad 2017-08-18





Björn af Kleen:


Bannons plats i Vita huset var osannolik från början


Björn af Kleen

Den sparkade chefsstrategen representerade Trumps band till den rasistiska rörelse som kallats ”alt-right”. Den som kom ut som öppet nazistisk i staden Charlottesville förra helgen.

Läs även: Michael Winiarski: Trump har till stor del Bannon att tacka för sin valseger

Under upptakten av Trumps valkampanj var Steve Bannon högste chef för medieplattformen Breitbart, som ofta tog ställning för Trump och som drev kampanjer mot såväl demokrater som republikaner som uttryckte sig kritiskt mot Trump. Sent i valrörelsen rekryterades han till chef för presidentkampanjen via en av Trumps tyngsta och mest politiskt kontroversiella donatorer, miljardären Robert Mercer och dennes dotter Rebekah, som stått Bannon och Breitbart mycket nära.

Steve Bannon förkroppsligade Trumprörelsens avsky och motstånd mot alla former av polityr: Bannons profil är nedklädd och ovårdad. Han uttrycker sig drastiskt och aggressivt. Samtidigt är han beläst inom den nya extremhögerns husprofiler, bland annat har han öppet refererat till den fascistiske tänkaren Julius Evola.

Även om Steve Bannon länge var en doldis jämfört med sin chef Donald Trump, delade de vissa drag. Likt Trump var Bannon utbildad på ett amerikanskt elituniversitet (Harvard Business School) och han tog sig upp i samhället via en finansinstitution på Wall Street. Men även om han rörde sig inom den amerikanska elitens traditionella bastioner upphörde han aldrig att agera som en outsider på de arenorna.

Innan Steve Bannon etablerade sig i Washington DC, där han styrde Breitbart från nedervåningen i sitt town house, opererade han i Hollywood, först i film- och tv-världens rättighetsindustri och senare som producent av starkt tendentiösa dokumentärer, bland annat om tidigare vicepresidentkandidaten Sara Pahlin och te-party-rörelsen. Bannon har kallats te-party-rörelsens Leni Riefenstahl.

Steve Bannon tillbringade också en tid i Hongkong och i journalisten Joshua Greens nyutkomna porträttbok ”Devil’s Bargain. Steve Bannon, Donald Trump, and the Storming of the president” tillskrivs den perioden stor betydelse för Bannons strategiska tänkande.

Det var i Hongkong som Bannon fick insyn i den hängivna kommentarskultur som miljoner män odlar kring dataspelet World of Warcraft . Bannon insåg att det slags digitala rörelse rymde politisk potential och kunde mobiliseras för egna syften. Vilket han förmådde med den nationalistiska sajten Breitbart, vars trafik gynnades starkt av Trumps alla skandaler och utspel. Bannon och Trump blev symbiotiska.

Steve Bannon var först och främst nationalist. Häromdagen gav han en ovanlig intervju – som han själv hävdade var off record – till en amerikansk tidskrift där han uttalade sig kritiskt om Trumps retoriska krig med Nordkorea. Själv sade han sig fullständigt upptagen med USA:s handelsrelationer till Kina.

Steve Bannons uttåg från Vita huset sker samtidigt som president Trump bekräftat att han är lojal med många av Bannons idéer. Inte minst beredvilligheten att fortsatt slå mynt av politiskt extrema krafter.

Av alla rådgivare som Donald Trump sparkat under sina sju månader som president är förmodligen Steve Bannon den som har störst möjlighet att bygga en politisk bas utanför Vita huset.

Han är alltjämt rik, politiskt hängiven och skrupelfri.
