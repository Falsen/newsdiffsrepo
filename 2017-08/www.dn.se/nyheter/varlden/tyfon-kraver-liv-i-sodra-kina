Tyfon kräver liv i södra Kina
TT-AFP-AP

I Hongkong rycker ovädret upp träd med rötterna och byggkranar och byggställningar har rasat. Höga vågor slår in från havet och lågt liggande områden översvämmas.

Hundratals flygavgångar har ställts in och börsen håller stängt, liksom skolor. Många vägar är blockerade.

Hittills har 34 personer fått uppsöka sjukhus efter att ha blivit skadade i stormen, uppger myndigheter i Hongkong. Omkring 280 har sökt skydd på tillfälliga evakueringsplatser. I hem och butiker har man täckt över fönster för att de inte ska spräckas av vindarna.

Ovädret beskrivs som det värsta på fem år. Det nådde land vid staden Zhuhai i Guangdongprovinsen i Kina.

Sedan Hongkong lämnades över till Kina 1997, efter att ha varit brittisk koloni, är det tredje gången en stormvarning utfärdas på skalans högsta nivå.
