Imam utreds för terrordåden – skulle spränga Sagrada Familia
Ossi Carp

Tidigt på lördagen genomförde polisen en husrannsakan i imamen Abdelbaki al-Sattys bostad i Ripoll. Den radikala mannen i 40-årsåldern tros ha varit ledaren bland de minst tolv personer som beskrivs ligga bakom terrorattackerna i Barcelona och Cambrils.

Fem av de misstänkta är döda – ihjälskjutna av polis vid det andra, misslyckade, dådet i Cambrils. Fyra har gripits, men en 22-årig man som misstänks ha fört fram fordonet på La Rambla är på fri fot. Vad som hänt med imamen är oklart – men det spekuleras i om han kan ha dött i en explosion i Alcanar tidigare i veckan. if(DN&&DN.Ads){DN.Ads.initAd('2b6bd1a7-art1');}

DN på plats: Här bodde Spaniens mest jagade man

I utredningen av händelserna försöker polisen kartlägga hur de elva yngre i gruppen förts samman med imamen. Terrorcellen består av en brödratrio, tre brödrapar och två andra män som alla har marockansk bakgrund liksom al-Satty och de flesta har en småkriminell historia – imamen satt fängslad i två år för narkotikabrott till 2012.

Moskén i Ripoll har fördömt händelserna och uttryckte bestörtning över att de skulle ha orkestrerats av Abdelbaki al-Satty som – med undantag från regelbundna resor till Belgien – varit verksam där sedan 2015 till nu i juni då han ska ha meddelat att han skulle resa till Marocko. Flera spanska medier rapporterar att han förekom i utredningen av terrordådet i Madrid den 11 mars 2004 då 191 människor dödades – papper om al-Satty hittades hemma hos en av dådets huvudmän Mohammed Mrabet Fahsi.

Läs mer: ”Vi visste att det här kunde hända”

Dagen före terrordåden exploderade ett bostadshus i Alcanar och först senare sammankopplade polisen händelserna. Huset, som var övergivet efter finanskrisen användes av terrorcellen, är helt demolerat, men utöver en död kvinna tror polisen att andra kroppsfynd talar för att så många som ytterligare tre kan ha dött, däribland eventuellt al-Satty.

Läs mer: Fler kan ha dött i explosionen i Alcanar

I huset hittades också över hundra gasbehållare och spår av ämnen som kan användas för att tillverka den mycket explosiva och känsliga föreningen acetonperoxid. Enligt uppgifter till bland andra El Español ska gruppen ha planerat utföra tre sprängdåd på extremt turisttäta platser i Barcelona: Sagrada Familia, marknaden La Bouqeria på La Rambla och eventuellt hamnområdet eller flygplatsen.
