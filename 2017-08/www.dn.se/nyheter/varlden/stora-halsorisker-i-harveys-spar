Stora hälsorisker i Harveys spår
Ossi Carp

– Tyvärr väntar vi oss att människor kommer att dö av koloxidförgiftning och människor kommer att förgiftas av det, säger CDC:s krisberedskapschef Renee Funk till Reuters.

Koloxiden kommer från bärbara generatorer och eftersom gasen är luktfri drabbar den ofta utan att offret märker det. Även om det inte leder till kvävning kan utsatthet leda till bestående skador.

Martin Gelin: Trump får kritik för katastrofen

Översvämningarna drar urskillningslöst fram och för med sig farliga kemikalier som kan orsaka allvarliga problem för människor. Detta, säger Funk, är myndighetens mest akuta oro och man rekommenderar alla att duscha så snart som möjligt efter kontakt med vattenmassorna.

Därtill kommer alla möjliga slags infektioner, men de som sprids via myggor är inte ett omedelbart hot eftersom strömmarna tros förstöra merparten av insekternas fortplantningsområden. Men längre fram kan det bli desto allvarligare.

Läs mer: Minst åtta döda efter Harvey

I det drabbade området finns risk för myggarten Aedes aegypti som kan sprida zika-, dengue-, chikungunya- och gula febernvirus. Ett år efter Katrina-katastrofen 2005 skakades Louisiana och Mississippi av en dramatisk ökning av hjärnskadliga West Nile-feber som sprids med fåglar och saknar vaccin.

Bakterieinfektioner som kolera är ofta ett problem efter naturkatastrofer i utvecklingsländer, men det ska inte vara ett större hot efter Harvey. Desto värre är det med bakterierna salmonella och E. coli som båda orsakar diarré, vilket ställer extrema hygienkrav på alla kriscenter där tiotusentals nödställda söker skydd.
