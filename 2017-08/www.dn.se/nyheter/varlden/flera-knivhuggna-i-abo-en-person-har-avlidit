Uppdaterad 22:39

Publicerad 15:50


Flera knivhuggna i Åbo – två döda



Kalle Holmberg


Följ skribent




















Här fortsätter huvudartikeln.

En misstänkt gärningsman kunde cirka tre minuter efter larmet om attacken gripas av polisen, efter att ha skjutits i benet. Han befann sig då på Trätorget, ett kvarter bortom Salutorget. Den kniv han bar på har beslagtagits.

Polisen uppgav sent på kvällen att den misstänkte är ”en yngre mansperson av utländsk bakgrund och han vårdas på sjukhus”. Den skåpbil, en vit Fiat Ducato, som sätts i samband med dådet påträffades senare på kvällen.

Läs mer: Åbobor: ”Stan kommer inte att vara densamma igen”

Sent på kvällen bekräftade polisen för finländska medier att ytterligare ett antal personer gripits. Det ska utredas huruvida de har kopplingar till dådet, skriver etermediebolaget Yle i sin liverapportering.

Polisen arbetar vidare med material från bland annat övervakningskameror för att skapa en klarare bild av skeendet under en eftermiddag då människor tänkte sig njuta av helgens inledande ledighet. I stället greps de som rörde sig i området av panik när knivhuggningen var ett faktum.

Finländska säkerhetspolisen är inkopplad på fallet, uppger Yle.

Läs mer: Ögonvittne: Han knivhögg henne i nacken

Larmet om knivdådet kom klockan 16.02, lokal tid, 15.02 svensk tid.

Åbobon Cecilia Lundström befann sig då på Salutorget. Hon säger till DN:s korrespondent Philip Teir att hon skulle köpa blommor när folk började skrika:

– Först skämtade vi bara om att det var helgen som började. Men efter en stund började folk skrika i panik. Då såg jag två förövare som sprang mot torget. En av dem sprang fram till en kvinna med barnvagn. Hon såg ut att vara från Mellanöstern, och jag såg att han knivhögg henne i nacken eller ryggen och sprang vidare, säger Cecilia Lundström.

Hon säger sig ha sett två gärningsmän, medan vissa vittnen talat om tre. Polisen har dock ingen annan uppgift än att den misstänkte som gripits agerat ensam.

Mia Österlund, också hon bosatt i Åbo, befann sig på varuhuset Stockmann då kunderna uppmanades att inte lämna byggnaden.

– Butikschefen sa med darr på rösten att alla ska stanna i varuhuset. Efter en stund evakuerades varuhuset. Alla var moltysta och ingen fick röra sig mot torget, säger hon.

Läs mer: Detta vet vi om knivdådet i Åbo

Köpcentrumet Hansakvarteret i Åbo tömdes och personalen i butikerna uppmanades att stanna inomhus, rapporterar Yle. Beredskapen på Helsingfors-Vanda flygplats och på landets större järnvägsstationer höjdes.

Bilder tagna i samband med knivhuggningen på torget visar ambulanspersonal i febril aktivitet. En övertäckt kropp på marken, uppfattat som en död person, fanns på en av bilderna.

Alla skadade är vuxna personer, varav två ska ha opererats akut på kvällen. Uppgifterna om hur många de skadade är varierar. Polisen uppger att det handlar om sex personer, men enligt en representant för Åbo Universitetscentralsjukhus ska nio skadade personer vara under vård, rapporterar Yle.

Inrikesminister Paula Risikko (Samlingspartiet) uppgav under en presskonferens i Åbo på kvällen att polisen gjort allt den kunnat och att det närmast gäller för utredarna att granska motivet bakom attackerna. Uppgifter om ett jihadistiskt motiv hördes på fredagen, men någon bekräftelse gavs aldrig från myndighetshåll.

Läs mer: Anna-Lena Laurén: Våldet kom till Finlands äldsta stad

Regeringen skulle samlas senare på kvällen med anledning av händelserna i staden.

Polisen hävdade på fredagskvällen att Åbo – med cirka 183.000 invånare, belägen i sydvästra Finland och ett populärt mål för många svenskar som reser på kortsemester med Finlandsfärjor – var en säker stad att vistas i. Det fanns inga uppgifter om fortsatt hot från möjliga gärningspersoner. Under de närmaste dygnen kommer polisen att synas mer än vanligt i stadens gatubild.

Polisen vädjar samtidigt om att allmänheten och medierna lämnar anhöriga till offren i fred.

En bönestund i fredens tecken för att hedra dådets offer hölls i Åbo domkyrka på kvällen. Devisen för högtiden löd: ”När dina ord öppnar sig ger de ljus, åt de oerfarna ger de förstånd.”
