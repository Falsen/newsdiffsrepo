Chiles president vill se samkönade äktenskap
Sofie Österström

Lagförslaget innefattar också en rätt för samkönade par att adoptera.

Men även om lagförslaget är undertecknat och skickat till kongressens båda kammrar för debatt, väntas processen till ett eventuellt godkännande bli lång. Dessutom tros förslaget inte hinna gå igenom innan president Bachelet avslutar sin ämbetsperiod i mars nästa år, skriver BBC.

Lagförslaget vill ändra den nuvarande äktenskapsdefinitionen, som preciserar äktenskapet som en union mellan man och kvinna, till att i stället definiera det som en union mellan två människor.

Sedan 2015 är registrerade partnerskap tillåtna i Chile.

Det nya lagförslaget kommer dock troligen att möta motstånd. Bland annat har Sebastián Piñera, konservativ presidentkandidat i novembers presidentval, motsatt sig förslaget.

Och trots att presidentens mitten-vänsterkoalition Nueva Mayoria har majoritet i kongressen står flera av koalitionens medlemmar för socialt konservativa värderingar, skriver nyhetsbyrån Reuters.

Men presidentens ståndpunkt är klar.

– Vi kan inte tillåta gamla fördomar att vara starkare än kärlek, sade Michelle Bachelet under den ceremoni där hon skrev under förslaget.

– Det är varken etiskt eller rättvist att skapa konstgjorda gränser för kärleken, fortsatte hon.
