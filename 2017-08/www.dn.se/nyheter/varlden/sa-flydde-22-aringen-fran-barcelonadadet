Uppdaterad 22:05

Publicerad 16:57


Så flydde 22-åringen från Barcelonadådet



Viviana Canoilas


Följ skribent




Polisen misstänker att en terrorcell, bestående av minst tolv personer mellan 17–34 år, står bakom båda attentaten i Katalonien. Fem av dem sköts ihjäl i Cambrils, fyra är gripna och minst en misstänks ha avlidit i en explosion i ett hus i Alcanar.

Den som saknas är den 22-årige mannen från Ripoll, enligt polisen.

Läs mer: 22-åringen är Spaniens mest jagade man – här bodde han

Nu intensifieras jakten efter 22-åringen och polisen samlar material från övervakningskameror från olika platser i Barcelona, bland annat från tunnelbanan.

Enligt poliskällor till bland andra El Periódico och El Mundo utgår polisen från att Younes Abouyaaqoub är föraren till skåpbilen. Efter attentatet flydde han till fots och polisen tror att han tog tunnelbanan från en närliggande station vid La Rambla.

Läs mer: Anhöriga tar avstånd från attentaten i Spanien

Han ska därefter ha klivit av vid en station. Där tros 22-åringen ha kapat en bil och knivhuggit bilägaren i bröstet. Därefter forcerade 22-åringen en poliskontroll och körde på tre polismän.

Samma bil hittades senare i Sant Just Desvern alldeles utanför Barcelona och i den fanns en död man med knivskador i bröstet. Den döda mannen var bilägaren, 34 år gammal.

Där slutar spåren efter Younes Abouyaaqoub. Men på söndagen meddelade spansk polis att de inte kunde utesluta att han flytt över gränsen till Frankrike.

– Vi har ingen specifik information om det men vi kan inte räkna bort det, säger Josep Lluis Trapero, chef för polisen i Katalonien, till nyhetsbyrån Reuters.

Därför har spanska polisen satt in förstärkningar vid gränsövergångarna mot Frankrike.

Läs mer: Terrorexperten Hans Brun: Attacken är en ideologisk kraftmätning

Till en början misstänkte polisen att händelsen inte hade något med Barcelonadådet att göra. Men resultatet från bilägarens obduktion visar att han bragts om livet tidigare än när bilen forcerade vägkontrollen vid 18.30.

Dessutom noterade de påkörda poliserna att föraren till bilen bar en vit skjorta med blå ränder, vilket bilägaren inte hade på sig. Liknande uppgifter har vittnen i Barcelona uppgett när de har beskrivit skjortan som föraren till den vita skåpbilen bar när de såg honom fly efter dådet.

Polisen i Katalonien har dock inte bekräftat om de misstänker att Younes Abouyaaqoub, 22 år, är föraren till den vita skåpbilen som mejade ner hundratals människor och dödade minst 13 personer på La Rambla.

Foto: Mossos D'Esquadra/AFP
