Häktas för terrordådet i Åbo
Philip Teir

Häktningsförhandlingarna hålls vid Egentliga Finlands tingsrätt idag, förmiddag, och DN är på plats. Den huvudmisstänkte 18-åringen följde förhandlingarna via videolänk, eftersom han fortfarande vårdas på sjukhus.

Efter någon timme meddelade rätten att han häktas och att han erkänner handlingar med dödlig utgång, men förnekar mord och terrorhandling.

Men på förmiddagen framkom att ytterligare två män begärs häktade för mord och mordförsök i terrorsyfte. De är på sannolika skäl misstänkta men det är fortfarande oklart hur deras inblandning ska ha sett ut.

Två andra begärs häktade för medhjälp till samma brott. Samtliga är marockanska medborgare.

Häktningsförhandlingarna kommer pågå under hela eftermiddagen.

Läs mer: Verkar ha riktat in sig på kvinnor.

Sedan namnet på den misstänkte Abderrahman Mechkah nått offentligheten har nya uppgifter kommit fram om mannen, som dödade två personer och skadade ytterligare åtta i knivattacken i Åbo på lördagen.

Den tyska tidningen Süddeutsche Zeitung skriver att den 18-årige marockanen tidigare gripits av den tyska polisen för vållande av kroppsskada i staden Neuss, nära Düsseldorf. Han har också rört sig i andra delar av Tyskland innan han kom till Finland ifjol.

Uppgifterna kommer från den tyska nyhetsbyrån Dpa.

Läs mer: Skyddspolisen fick tips om Åbomördaren tidigare.

Två av de fyra marockanska män som begärs häktade för delaktighet i dåden har också vistats i Tyskland. En av dem i Hamburg och Göttingen och gripits för stöld och olaglig vistelse i landet. Mannen har använt åtminstone fem olika identiteter. Också den andra mannen har sysslat med mindre stölder.

Brottsrubriceringen i tingsrätten i Åbo är mord i terrorsyfte och mordförsök i terrorsyfte. De fyra övriga misstänkta begärs häktade för delaktighet i brotten.

Läs mer: Hassan knivhöggs i attacken.
