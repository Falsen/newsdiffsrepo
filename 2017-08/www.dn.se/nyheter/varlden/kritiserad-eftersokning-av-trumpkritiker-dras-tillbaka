Kritiserad eftersökning av Trumpkritiker dras tillbaka
Adam Svensson

USA:s justitiedepartement skickade den 12 juli ut en begäran om att få uppgifter, inklusive ip-adresser, till cirka 1,3 miljoner internetanvändare som hade besökt en Trumpkritisk webbplats. Förra veckan blev departementets begäran känd för allmänheten när internetleverantören DreamHost publikt gick ut med uppgifterna. Myndigheten motiverade begäran med att man ville ha tillgång till uppgifter om ”de individer som deltog i, planerade, organiserade eller startade upploppet den 20 januari” och syftar på protester som skedde i samband med att Donald Trump svors in som USA:s nya president.

Kritiken kom snabbt: DreamHost skrev att begäran bryter mot USA:s konstitution genom att slå mot yttrandefriheten. ”Detta borde vara nog för att starta varningsklockor hos vem som helst”, följde ett meddelande från internetleverantören. Flera andra organisationer kritiserade också starkt beslutet att begära ut uppgifterna.

Nu backar dock USA:s justitiedepartement från sin ursprungliga begäran, rapporterar tidningen The Hill. På tisdagen kom ett kort uttalande från departementet där det framgår att man drar tillbaka sitt krav om att begära ut besökarnas ip-adresser. ”Vad regeringen inte visste när den framställde begäran – vad den inte rimligtvis kunde ha vetat – var bredden av besöksdata som DreamHost har och som sträcker sig bortom regeringens enskilda fokus i denna undersökning som gällde planering, organisation, och deltagande i upploppet den 20 januari.

Justitiedepartementet drar dock inte tillbaka hela sin begäran om att få ut uppgifter från DreamHost, men har beslutat att begränsa urvalet till information från perioden från den 1 juli 2016 till den 20 januari 2017.

En av DreamHosts advokater beskrev måndagens händelseutveckling som en ”utveckling mot en seger” men sa att man kommer att gå vidare med fallet till domstol.
