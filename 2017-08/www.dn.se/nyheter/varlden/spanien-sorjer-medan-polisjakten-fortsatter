Publicerad 13:35


Spanien sörjer medan polisjakten fortsätter



Erik de la Reguera


Följ skribent




















– Enighet gör oss starka, splittring försvarar oss. Låt oss be för att denna grymma verklighet nu förvandlas till en fredlig samvaro människor emellan, där vi respekterar varandra och allas mänskliga rättigheter, sa den biträdande biskopen Sebastià Taltavull under mässan.

I kyrkbänkarna satt 1 800 personer. Utöver kungaparet Felipe och Letizia var även Spaniens premiärminister Mariano Rajoy, Kataloniens president Carles Puigdemont och Barcelonas borgmästare Ada Colau på plats för att hedra de 14 döda och fler än 100 skadade i attentaten i Barcelona och Cabrils.

När dignitärerna steg ut möttes de av applåder från hundratals barcelonabor och turister som samlats utanför Sagrada Familia.

Läs mer: Imam utreds för terrordåden

Den misstänkte gärningsmannen på La Rambla är fortfarande på fri fot och Antoni Gaudis berömda basilika kan, enligt uppgifter i spansk press, ha varit ett av terroristernas ursprungliga mål. Misstankar finns om att minst en av de bomber som poliser tror detonerade av misstag i ett hus i Alcanar natten före dådet, var tänkt att sprängas utanför basilikan.

Läs mer: Här bodde Spaniens mest jagade man.

En massiv polisnärvaro fanns därför på plats runt Sagrada Familia på söndagen.

– Det är bara att erkänna: det är otäckt att vara här idag. Jag går ofta på La Rambla, och nu är jag rädd när jag går där, eller när jag går ned i tunnelbanan – eller står i en folksamling, som nu. Men vi får inte låta oss påverkas. Vi måste gå ut, fortsätta med våra liv, visa vad vi står för – inte låta terroristerna vinna, säger barcelonabon Eva Alarcon, medan hon rufsar om håret på sin lilla hund Dola.

Även pensionärerna Luis Miranda och Maricarmen Estepa har gått hemifrån för att trotsa rädslan denna söndag.

– I Spanien är vi inte helt ovana vid den här sortens händelser efter åren av [den baskiska separatiströrelsen, DN:s anm.] ETA:s terror. Vi vet hur det fungerar. Vi får inte låta oss skrämmas, säger Luis Miranda sammanbitet.

Den 23-åriga barcelonabon Gemma Tomás är här för att visa den vackra basilikan för sin vän, 22-åriga Lea Jeanjean från Montpellier i södra Frankrike.

– Det är bra att kungen och premiärministern är här idag. Men det är deras jobb, de ska vara här. Och jag vill ändå tro att det är säkrare här än på länge, med tanke på den stora polisnärvaron, säger Gemma.

Lea nickar och säger:

– Jag kom hit igår. Gemma messade innan och undrade om jag ville ställa in resan. Men att stanna hemma löser ju ingenting. I Frankrike har vi haft flera attentat på senare tid. Det är så sorgligt, jag vill bara att det ska ta slut.

När jag nämner att ett trettiotal av de skadade är fransmän svarar Lea Jeanjean:

– Jag tycker att man lägger för mycket vikt vid det i franska medier. Det här handlar faktiskt om människor, inte om nationaliteter. Det spelar ingen roll var du kommer ifrån. Vi är alla människor.
