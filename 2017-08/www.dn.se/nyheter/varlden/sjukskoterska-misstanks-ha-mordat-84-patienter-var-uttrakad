Sjuksköterska misstänks ha mördat 84 patienter — ”Var uttråkad”
Lina Lund

Det var i februari 2015 som den tyske sjuksköterskan Niels H. dömdes till livstids fängelse för att ha mördat två patienter på en klinik i Delmenhorst, i delstaten Niedersachsen. Sjuksköterskan gav patienterna en överdos av hjärtmedicinen Gilurytmal, vilket ledde till att hjärt- och kärlsystemen slutade att fungera.

Därefter försökte den i dag 40-årige mannen återuppliva de drabbade patienterna för att briljera inför sina kollegor, vilket gav honom en ”kick”.

Sjuksköterskans förklaring var att han ”hade för lite att göra på jobbet”.

Mannen dömdes även för tre fall av mordförsök och för att i ett fall ha orsakat allvarlig kroppsskada. Under rättegången erkände han att ytterligare personer fallit offer.

• Läs mer: Tysk sjuksköterska kan ha dödat över 30 patienter

Efter tre års utredning meddelar nu polisen att mordhärvan har växt. Ytterligare 84 patienter misstänks ha mördats på samma sätt, skriver bland annat Spiegel. Det innebär att Nils H. kan vara den värsta seriemördaren i Tyskland sedan andra världskrigets slut.

– Insikterna om dåden förskräcker. Ja de spränger alla gränser för vad som är möjligt att föreställa sig, säger Johann Kühme, polischef i Oldenburg till tidningen FAZ.

Efter ett domstolsbeslut har fler än hundra gravar grävts upp. Mannens tidigare patienter har obducerats på nytt.

Morden tros ha begåtts mellan år 2003 och 2005 på två olika kliniker i Niedersachsen. Nils H. arbetade först på ett sjukhus i Oldenburg, väster om Bremen i norra Tyskland, innan han började jobba på en intensivklinik i Delmenhorst år 2002. Han nekar dock till att ha dödat några patienter i Odenberg.

Nils H beskrivs som en kompetent och ”passionerad” medarbetare. En kollega har dock sagt att det var lite konstigt att han alltid var i närheten när patienterna återupplivades.

Åklagaren riktar också kritik mot sjukhuset i Delmenhorst som borde ha reagerat på att dödsfallen dubblerades under tiden då den nu dömde sjuksköterksan arbetade där. Två överläkare och en hög chef utreds för tjänstefel.

– Morden borde kunna ha förhindrats, säger polischefen Kühme till FAZ.

Patientorganisationer i Tyskland kräver nu att sjukhusen inför bättre kontroller.
