Torbjörn Petersson:   Kanske det mest provokativa missiltestet någonsin
Torbjörn Petersson

Varför upprör den här uppskjutningen av en missil omvärlden mer än många andra nordkoreanska tester?

— Bara två gånger tidigare har Nordkorea sänt ballistiska robotar över Japan. Båda gångerna, 1998 och 2009, tros de har rört sig om vädersatelliter som sköts upp. Den här gången var det en missil som var ämnad att bära en stridsspets av något slag. Därför ses tisdagens uppskjutning som det kanske mest provokativa missiltestet av Nordkorea någon gång. Enda gången omvärlden blir mer upprörd är då det slutna landet provspränger kärnvapen.

Hur mottogs nyheten om missiluppskjutningen i Sydkorea av dem som bor så nära Nordkorea att de kan titta in över gränsen?

— Med blandade reaktioner. Vissa sydkoreaner vid gränsen förnekar att de låter sig oroas. De säger sig varken vara rädda då den nordkoreanske ledaren Kim Jong Un hotar med kärnvapenattacker eller då landet provskjuter robotvapen.

”Vi är så vana. Nordkorea vågar inte anfalla oss för då vet de att de följer oss i döden”, säger Park, en man som driver ett kafé i byn Samokli.

— Men en kvinna som skördar sesamblad och odlar chili i samma by erkänner att hon blev nervös när hon av grannar hörde om den senaste robotuppskjutningen.

”Om de kommer hit över gränsen kan vi inte göra något”, säger hon.

Vad vill Nordkorea uppnå med sitt senaste test?

— Kim Jong Un vill visa både internationellt och på hemmaplan att han inte viker undan för omvärldens krav att upphöra med provskjutningarna. Detta trots att de är förbjudna av FN.

Från Nordkoreas synvinkel kan det också röra sig om en protest mot den gemensamma militärövning som Sydkorea och USA håller för närvarande och som landet anser är en förberedelse för en attack.

Men testet är också just ett test, som Nordkorea anser sig behöva för att kunna fortsätta utveckla sina vapen. Av allt att döma rörde det sig den här gången om en medeldistansrobot.

Ytterst syftar utvecklingen av kärnvapen och missiler till att ge den nordkordkoreanska ledningen ett avskräckningsvapen som förhindrar en invasion av USA, så att familjen Kim kan stanna vid makten.
