Nilshagen EM-fyra i sitt första mästerskap
Malin Fransson

Dressyrlandslagets förbundskapten Bo Jenå var så lycklig efter Therese Nilshagen och Dantes insats i GP-specialen att han sprang upp för trappan till mixed zon med ett leende på läpparna.

–Det här kommer att bli en världsstjärna, säger Bo Jenå.

– Hästen har en fantastisk elasticitet och mjukhet, och Therese är helt outstanding när det gäller fokus.

Bo Jenå tystnar en kort stund innan han fortsätter:

– Man blir rörd.

Therese Nilshagen var lika lycklig som förbundskapten Jenå, men möjligtvis något mer samlad.

– Bronset i lagtävlingen gav ett lugn inför specialen. Det gjorde att oavsett hur det gick i specialen visste jag att jag kunde åka hem och vara nöjd, säger Therese Nilshagen.

Kanske var det lugnet som gjorde att Therese och hästen Dante svarade för en närmast felfri insats och satte nytt personligt rekord med 78,585 procent.

EM är ekipagets första mästerskap, men trots orutinen var ekipaget länge med och slogs om medaljerna i specialen.

Den här gången räckte det inte hela vägen till medalj – ekipaget slutade fyra – men redan på lördag får de en ny chans när kür-klassen avgörs på Ullevi.

– Jag hoppas vi ska få till något bra, säger Therese inför den sista dressyrklassen under EM.
