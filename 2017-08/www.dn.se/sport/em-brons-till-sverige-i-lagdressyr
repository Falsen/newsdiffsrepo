EM-brons till Sverige i lagdressyr
Malin Fransson

Pressen på Patrik Kittel som red sist i det svenska laget var stor.

– Jag tror aldrig att jag har varit så nervös tidigare, och jag tror aldrig att jag tidigare ridit med större press på mig. Då har jag ändå ridit ett par OS. Jag visste att jag hade publiken med mig och jag ville inte göra någon besviken, säger Patrik Kittel som tog EM-brons individuellt 2011.

I det svenska laget red Rose Mathisen/ Zuidenwind, Tinne Vilhelmson Silfvén/ Paridon Magi, Therese Nilshagen/ Dante och Patrik Kittel/ Delaunay.

De två förstnämnda red sina program redan under tisdagen, medan Therese Nilshagen och Patrik Kittel red under onsdagen.

Mästerskapsdebutanten Therese Nilshagen var först ut av dem och Therese och Dante slog till och satte ett nytt personbästa.

– Det var väldigt roligt att komma in på arenan och känna publikens stöd, säger Therese Nilshagen.

Hon och Dante hade en miss i bytena, men fick trots det höga poäng.

– Missen grämde mig lite så klart direkt när jag kom ut, men självklart är jag som helhet nöjd med den här debuten, säger en leende Therese Nilshagen.

– Det är svårt att vara något annat.

När det var Patrik Kittel och Delaunays tur att komma in på banan hade skymningen redan lagt sig över Ullevi.

Ekipaget gjorde det som behövdes – och lite till – och för första gången på tio år tog Sverige en lagmedalj i dressyr i ett mästerskap.

Jublet som steg när medaljen var klar visade hur efterlängtad den var.

– Det här EM:et har verkligen varit Sveriges EM så här långt. Louise Etzner Jakobsson har tagit två medaljer och Peder Fredriksson är i ledningen i hoppningen, säger Patrik.

– Jag bara skrek när jag såg hans ridning. Peder inspirerar mig något enormt. Jag beundrar hur fokuserad han kan vara, fortsätter han.

Patrik Kittel fortsätter:

– Team Sweden är ett starkt team och vi har en väldig harmoni i hela gruppen.

Efter Patrik Kittels ritt blev det viss dramatik när hans häst Delaunay undersöktes längre än vanligt av de veterinärer som alltid kollar hästarna efter ritterna.

– Han hade ätit hö innan, så han var lite grön i munnen. Därför var de tvungna att kolla en gång extra i munnen för att se att det inte var något i munnen, för han var helt grön, säger Kittel.

När veterinärerna hade sett att det var bara var hö i hästens mun var dramat över och Patrik Kittel kunde sträcka upp händerna i luften och bronsjubla tillsammans med sina lagkamrater.

– Det är en fantastisk känsla att bara få rida ett mästerskap på hemmaplan, och att sedan dessutom ta medalj är ett minne för livet.

Läs mer: ”Betyder otroligt mycket för svensk dressyr”
