Fick träna med stjärnorna – nu petar hon dem
Lars Grimlund

Dagen före derbyt tränar Djurgården på Stadion. Den här gången klockan åtta på morgonen.

– Åtta är lite väl tidigt, säger Johanna Rytting Kaneryd. Men vi gör det ibland och då har man hela dagen på sig för annat.

Johanna ägnade tisdagen till att gå in i den så kallade derbybubblan.

– Det känns alltid speciellt att spela ett Stockholmsderby, det finns mycket prestige i det.

Till skillnad från herrlaget finns det inget spöke att jaga bort. Djurgården vann vårens derby på Zinkensdamm med 2–0 inför 2.137 åskådare.

Onsdagskvällens möte kommer att avgöras på Stadions underbara gräsmatta.

– Den är jättefin och har varit det hela säsongen, berömmer Johanna.

Förutom sju, åtta pass i veckan med Djurgården tränar hon extra, bland annat på gym, för att bli så bra som möjligt.

Den minst sagt målmedvetna satsningen på fotboll börjar ge utdelning.

Johanna Rytting Kaneryd började spela hemma i Kolsva. Pappa Dan var tränare och hon spelade i pojklaget tillsammans med sin tvillingbror. Hon gick vidare och spelade i Forsby FF i Köping och blev som 14-åring kallad till elitlägret i Halmstad.

Ett par veckor senare blev hon uttagen till sin första landslagssamling på Bosön på Lidingö. Hon fick chansen att provspela för Tyresö FF och erbjöds ett kontraktförslag.

– Jag tänkte att den här chansen får man bara en gång, jag måste ta den.

Johanna lämnade Kolsva och flyttade in hos en familj i Tyresö. Hemlängtan lindrades av att hon fick träna och spela med stjärnor från hela världen.

– Jag tränade med Marta, Seger och alla andra men spelade i farmarlaget. Jag tror inte att man förstår hur bra de är innan man har tränat med dem, det är så hög nivå på varje träning och en helt annan kravbild.

Men hon kom till något som kan liknas vid ett luftslott. Stjärnorna hade skyhöga löner samtidigt som laget knappast lockade massorna till Tyresövallen, ekvationen gick inte ihop.

– Jag tror inte att man tänkte så mycket. Jag hade inte hört talas om Tyresö tidigare, klubben växte snabb till en storklubb och jag var bara stolt och nöjd att jag fick vara en del av laget.

I slutet av april 2014 meddelade Svenska Fotbollförbundet att Tyresö på grund av sin dåliga ekonomi inte beviljades elitlicens. Marta, Seger, Dahlkvist och de andra stjärnorna började snabbt se sig om efter nya klubbar och finalen i Champions League, som Tyresö förlorade med 4–3 mot tyska Wolfsburg, blev sista matchen med gänget.

Rytting Kaneryd satt på bänken under finalen i Lissabon.

– Efter Champions League-finalen insåg alla att nu var det slut på riktigt. Det var mycket snack om hur klubben hade skötts, vi spelare var rätt professionella och hade fokus på fotbollen, det andra fick klubben sköta.

När spelare efter spelare försvann fick Johanna chansen att spela fem matcher i allsvenskan.

– Marta hann dra innan jag fick chansen att spela med henne i allsvenskan. Men jag spelade en del träningsmatcher med henne.



I slutet av juni 2014 försattes Tyresö Fotboll AB i konkurs av Nacka tingsrätt. Två veckor tidigare hade klubbledningen beslutat att dra sig ur allsvenskan på grund av spelarbrist.

– Jag kommer ihåg att jag kände en tomhet. Jag insåg inte förrän det verkligen var slut att möjligheten att få träna med de här spelarna är över. Det blev en svår omställning att inte få vara en del av det längre.

Johanna Rytting Kaneryd valde att spela vidare i Älta IF i elitettan.

– Det var nära och jag hade skolan att tänka på. Jag ville också få speltid, det var det jag behövde.

En meniskskada fick karriären att hacka till, för att komma tillbaka i de stora sammanhangen valde Johanna inför säsongen 2016 att skriva på för Djurgården.

Hon fick utmärkelsen ”Årets genombrott” och har gjort 21 landskamper i de yngre landslagen.

Med Peter Gerhardsson som ny förbundskapten öppnas också porten till A-landslaget.

Johanna är en av de nya spelarna Gerhardsson väljer att satsa på när kvalet till VM i Frankrike 2019 inleds med bortamatchen mot Kroatien den 19 september.

– Det känns som om han vill spela en offensiv fotboll.

Hon är själv lite överraskad över att hon går före till exempel Lisa Dahlkvist som inte kunde dölja sin besvikelse över att blivit petad ur landslagtruppen.

– Det är ett kvitto på att jag gjort något bra och att jag utvecklats. Det känns riktigt stort att vara på den nivå som Lisa Dahlkvist och gänget. Jag visste att det fanns en liten chans, framför allt eftersom jag gjorde en bra säsong i fjol och känner mig ännu bättre i år.

Johanna Rytting Kaneryd var med i det U20-landslag som var med i VM i Papua Nya Guinea 2016. Hon fick lite speltid och Sverige försvann redan i gruppspelet.

Går det vägen spelar hon VM i Frankrike om knappt två år.

– Det har alltid varit en barndomsdröm att få spela i landslaget. Nu vill jag göra ett avtryck och visa vad jag går för. Det är väldigt speciellt att få representera Sverige i stora mästerskap.
