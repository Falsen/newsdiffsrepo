Folkfest när fyrspannen tog över Slottsskogen
Malin Fransson

Folkfesten började redan vid Heden där fyrspannsekipagen började sin resa mot Slottsskogen där maratonprovet skulle avgöras.

Mängder av människor följde de stora och pampiga ekipagens färd genom stan.

I Slottsskogen var åtta hinder uppbyggda inför maratonprovet – som kan liknas vid fälttävlans terrängprov.

Vid spektakulära hinder som till exempel vattenhindret stod människor i tredubbla led i förhoppningen att kunna se något.

Maratonprovet är det andra delmomentet för fyrspannskuskarna – under fredagen avgjordes dressyren.

Sveriges lag – där Fredrik Persson, Axel Olin och Johan Dengg ingår – låg på fjärde plats efter dressyren men de svenska kuskarna hade en del problem med det mjuka underlaget på maratonbanan och trillade ner till femte plats.

Bäste svenska kusk efter dressyr och maraton är Fredrik Persson på tolfte plats.

På söndag avslutas EM för fyrspannskuskarna när det tredje delmomentet precisionskörningen avgörs på Heden.
