Paret Haag Jönsson byter träningstips inför OS
Lars Frank/TT

Emil Jönsson har i många år tillhört sprinteliten med sin explosiva åkning. Anna Haag har snarare varit uthållig och orkat längre klassiska sträckor, vilket bland annat belönat henne med ett OS-silver.

Nu gör de en satsning mot vad som kan bli deras sista OS.if(DN&&DN.Ads){DN.Ads.initAd('ddaedc13-art1');}

– Åldersmässigt skulle jag kunna göra två OS till, och det känns skönt att ha det i bakhuvudet. Men det troliga är väl att detta är det sista, säger Anna Haag.

Men satsningen på OS har fått en liten ny inriktning, och där har de fått stor nytta av varandra. För att komma i allra bästa slag inför februari när OS i Pyeongchang avgörs har Anna lånat Emils explosiva träning och Emil, som börjat åka mer och mer längre sträckor, fått Annas upplägg för att orka flera mil.

– Jag lägger in mer sådan typ av träning. För sprintloppen vet jag allt vad gäller taktik och träning, här blir det nytt och det ger en kick i träningen, säger Emil.

– Jag har lagt in mycket mer snabbhet eftersom jag är långsam i grunden, säger Anna, som redan under förra säsongen fick många positiva svar av sin starkare och snabbare kropp.

Eftersom paret gör mycket av sin träning tillsammans under året, inte bara under läger, kan de ta mycket hjälp av varandra för att förbättra sina svagheter.

Men det är inte bara paret Haag Jönsson som suddat ut etiketter som sprint och traditionell längdåkning. Det märks också på samlingar med hela laget.

– Förut var det mycket mer uppdelat och vi som var sprinters tränade mycket mer själva. Nu kör alla nästan all typ av träning oavsett vilken specialitet du har, säger Emil.

Han petades från den individuella sprinten i VM i vintras och utmärkte sig i stället under säsongen med SM-guld på 15 km klassiskt och att han slog Petter Northug i femmilsdebuten i Holmenkollen.

– Det är ett naturligt steg, jag har upptäckt att det finns en tjusning med det längre och att hålla en hög fart länge.

Men i OS är fortfarande sprinten prioriterad och där vill han ha en plats.

– Med klassisk stil känns det riktigt bra och där ska jag vara med, säger Jönsson.

Egentligen skulle Anna och Emil ha gift sig nu i sommar men med OS-satsning och alla andra åtaganden entreprenörsparet har räckte inte tiden till och det får skjutas ett år på framtiden.

– OS är speciellt, det känns ännu mer nu när man varit med förut, all extra träning och allt känns verkligen värt för att komma så förberedd man kan. Det kanske man inte fattar som ung debutant på samma sätt, säger Anna Haag.

Anna Haag åker rullskidor under ett träningsläger med längdskidlandslaget i Vålådalen.

Erik Simander/TT
