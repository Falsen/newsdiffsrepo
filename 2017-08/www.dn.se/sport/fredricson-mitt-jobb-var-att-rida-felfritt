Fredricson: Mitt jobb var att rida felfritt
Malin Fransson

Först några sekunder efter att Peder och All In hade passerat mållinjen insåg Peder att hans felfria ritt hade fixat ett svenskt EM-silver.

Peder Fredricson inser att han ridit hem EM-silvret. Foto: Mathias Bergeld/Bildbyrån

– Det var självklart en jätteskön känsla när jag förstod det. Vi är ett bra gäng som har väldigt roligt tillsammans och att vi kunde ta en EM-medalj ihop som ett lag inför hemmapubliken betyder väldigt mycket, säger Peder Fredricson.

Klockan har hunnit passera midnatt i EM-staden Göteborg när Peder Fredricson för de svenska journalisterna på plats i Göteborg berättar om ritten som fixade ett svenskt silver.

Efter att Malin Baryard Johnsson hade valt att avbryta sin ritt med stoet Cue Channa – och Douglas Lindelöw och hästen Zacramento rivit två hinder – låg Sverige utanför medaljplats när det var Peder Fredricsons tur att som sista ryttare komma in på Ullevi arena.

Alla på Ullevi visste förutsättningarna – utom Peder Fredricson.

– Jag är bra på att bara höra det jag vill höra, säger Peder med ett leende.

Peder Fredricson och All In gjorde som de alltid gör – hoppade banan felfritt och publiken kunde silverjubla.

– Det här var en vunnen silvermedalj, och inte en förlorad guldmedalj. Efter det som hände under Malins ritt – och Douglas inte riktigt fick till det – är det klart att man började tvivla lite grann. Med tanke på det är det här ett vunnet silver, säger hopplandslagets förbundskapten Henrik Ankarcrona som gör sitt första mästerskap som kapten.

– Det här är ett roligt jobb att ha, fortsätter kapten Ankarcrona innan han och ryttarna försvinner ut i Göteborgsnatten för att silverfira.
