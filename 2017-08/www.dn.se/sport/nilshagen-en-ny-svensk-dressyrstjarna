Nilshagen en ny svensk dressyrstjärna
Malin Fransson

Mästerskapsdebuterande Therese Nilshagen har på allvar presenterat sig under EM-dagarna i Göteborg.

Först satte hon och hästen Dante personligt rekord i Grand Prix när Sverige tidigare i veckan red hem en bronsmedalj i lag.

Ekipaget fortsatte med att sätta nytt personligt rekord i den första individuella klassen Grand Prix special som avgjordes under fredagen, där ekipaget slutade på en fjärde plats.

I lördagens kür-klass kom det tredje svenska rekordet när hon och Dante belönades med 80,11 procent vilket räckte till en femte plats.

– Therese är unik, säger dressyrlandslagets förbundskapten Bo Jenå.

– Jag har aldrig tidigare varit med om att en ryttare har slagit personbästa i samtliga starter under sitt första mästerskap, fortsätter han.

Stockholmaren Therese Nilshagen bor sedan många år tillbaka i Tyskland och på söndag är det dags för henne att lämna Göteborg och åka hemåt.

Med sig hem har hon utöver bronsmedaljen och de tre personliga rekord en mängd erfarenheter som hon kommer att ha nytta av under sin fortsatta karriär.

– Det här har varit en fantastisk och rolig erfarenhet, och både jag och Dante har lärt oss mycket, säger Therese Nilshagen.

–Vi har absolut inte nått vår topp utan vi kan förbättra oss ett antal procent de kommande åren.

Vann EM-guldet i kür gjorde som väntat tyska storstjärnan Isabell Werth.
