Johan Esk:   På torsdag vill jag att nu ska vara som då
Johan Esk

Sofia är varmt, Janne Anderssons landslag är hett. Eftermiddagsvärmen skapar moln i bergen, molnen drar in över Bulgariens huvudstad och försöker trycka ner värmen under 30 strecket. Det går så där.

Sverige är här för att VM-kvala i fotboll på torsdag och sedan dra vidare för att möta Belarus borta på söndag.

Sex poäng och Sverige har inför de två sista matcherna skaffat sig ett bra läge att vinna gruppen och gå direkt till VM i Ryssland.

Sex poäng och Sverige skaffar sig så bra läge att laget lär kunna förlora med något mål i avslutningen mot Holland och ändå få kvala vidare som tvåa.

Det här trodde jag aldrig för ett år sedan.

Jag trodde att VM-kvalet skulle bli en inkörningsperiod och att Sverige sedan skulle ha betydligt större chans att lyckas i kommande EM-kval.

Förbundskapten Andersson tänkte aldrig på inkörningsperiod. Han körde bara på.

Och exakt ett år efter att Janne Andersson för första gången samlade det nya landslaget är det inte bara ett lag som toppar kvalgruppen som samlas i Sofia. Det är också en trupp som utstrålar total harmoni.

När jag och DN-kollega ”Lunkan” var tidiga till spelarhotellet var det helt naturligt att börja kallprata med Marcus Berg och Gustav Svensson i den ac-svala lobbyn. Så har det verkligen inte alltid varit när man stött på landslagsspelare utanför officiella samlingar.

Janne Anderssons landslag har övertygat, imponerat och överraskat. Övertygat med att få bitarna snabbt på plats. Imponerat med att skrapa hem trepoängare i ska-bara-vinna-matcher. Överraskat stort genom att ta poäng direkt av Nederländerna och större med att slå Frankrike på Friends i juni.

Eftersom jag är som jag är väntar jag på smällen. Jag väntar på en baksmälla. Jag väntar på att vakna upp och inse att även det här VM-slutspelet bara var en dröm.

Men det är något med Janne Andersson, hans kollegor i ledarstaben och den stämning hans spelare sprider. Det är något med allt det där som gör att jag tror och hoppas att jag får vänta ett bra tag till.

Sverige kan förlora mot Bulgarien på torsdag men i så fall kommer det inte att ske för att Sverige inte var väl förberedda, det kommer inte ske för att taktiken var fel vald och dåligt förklarad, det kommer inte bero på att inställningen var på fel nivå.

När truppen samlades i Sofia under måndagen fick spelarna se en Paul Balsom-klippt film från helkvällen på Friends mot Frankrike. Därmed stängs och arkiveras den försommarfesten.

Då är då och nu är nu. Orden lär stå på Janne Anderssons gravsten och det är olika teman på det mantrat han tar fram när man plockar upp sånt som talar för att det blir lätt på torsdag.

Som att Sverige har sju raka segrar och 20-0 i målskillnad på Bulgarien från bronsmatchen i VM 1994 och framåt.

På torsdag spelar det ingen roll vad som hände för 49 år sedan, konstaterar Janne.

Jag tror inte heller att det spelar så stor roll att Bulgarien är starkare hemma än borta, att de är obesegrade hemma i kvalet och slog Nederländerna med 2-0 (Spas Delev gjorde båda målen), den holländska backlinjen var ny och skakig då.

Det som däremot lär spela roll för matchbilden är att Bulgarien måste vinna om det ska finnas chans att nå den där andraplatsen som håller VM-tanken vid liv.

Innan den här texten är klar får molnen från bergen utdelning för sin stadsoffensiv. Vinden drar igång, åskan rullar in, regnet kommer med skyfall och jag flyr hotellets uteservering för att skriva klart inomhus.

Det var en vacker skymning, det blev en viktig seger när Sverige var här senast. Jag minns solen, hur den sjönk som ett rött eldklot den där påskkvällen för tolv år sedan. Jag minns att Fredrik Ljungberg var överallt på väg mot 3-0-segern.

Då är då. Nu är nu.

Ja. Jag vet, Janne.

Men på torsdag vill jag att nu ska vara som då.
