Rolf-Göran Bengtsson kan få sällskap i exklusiv klubb
Malin Fransson

– Peder gör det fantastiskt och hästen bara hoppar. Det är precisionsarbete av högsta klass.

När Rolf-Göran Bengtsson tillsammans med hästen Ninja La Silla vann EM-guld i Madrid 2011 blev finalen en riktig rysare. Inför finalen låg Rolf-Göran Bengtsson fyra. I ledningen var tysken Gerco Schröder och hästen New Orleans i ledningen, men när de rev det allra sista hindret var ett historiskt svenskt idrottsögonblick ett faktum.

För första gången hade en svensk ryttare vunnit EM-guld i hoppning.

Kan man som ryttare känna redan när mästerskapet börjar att det här blir mitt mästerskap?

– I Madrid kändes det väldigt bra redan från första rundan. Ninja hoppade så fint. Sedan fick jag ett onödigt nedslag – som grämde mig rejält – i den tredje omgången. Då trodde jag att det var kört. Men de två finalrundorna är svåra för alla eftersom hästarna då har hunnit bli lite halvtrötta och därför kan det bli omsvängningar sista dagen. Vilket den här gången var tur för mig.

I likhet med Peder Fredricson hade du redan tagit ett OS-silver individuellt, men EM-guldet var ditt första mästerskapsguld. Hur skulle du ranka de två medaljerna?

– OS är stort eftersom alla är med där, men att få en titel är något extra. Det är häftigt att få vinna.

Vi sitter i ett av Ullevis stora konferensrum.

När kampen om EM-medaljerna pågår i Göteborg står Rolf-Göran Bengtsson den här gången vid sidan om och tittar på när hans landslagskollegor jagar medaljer. Han har för närvarande inga hästar som klarar de tuffa mästerskapsbanorna – och han söker efter en sponsor som kan hjälpa honom att komma tillbaka till världstoppen.

– Jag är sugen på att göra en vända till och satsa åtminstone under ytterligare en femårsperiod.

Rolf-Göran Bengtsson medger att det är tufft följa EM från läktarplats. Helst hade han velat vara med och tävla.

– Så starkt lag som Sverige har nu har vi inte haft på väldigt länge. Det i sig är en drivkraft för mig att vilja satsa vidare, säger Rolf-Göran Bentsson.

– Frågan är bara om det är möjligt för mig att putta ut någon från det här laget, tillägger han.

Har du gett Peder några tips inför finalen?

– När vi gick banan inför lagfinalen kom han fram och vi gick igenom banan tillsammans, men mer har det inte varit. Peder är så fokuserad på det han ska göra, och han har ett upplägg som bevisligen fungerar.

Vilka är hans tuffaste konkurrenter?

– Irländarna Shane Sweetnam och Cian O’Connor ser jag som tuffast. De ligger hack i häl på Peder men det är de som jagar. Med tanke på hur bra ryttarna Shane och Cian är – och med tanke på vilka bra hästar de har – är det en väldigt bra position som Peder är i. Jag tror inte att det går att göra om det jag gjorde. Toppekipagen här i Göteborg är för bra för det.
