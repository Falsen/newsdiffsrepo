Boork tar inget ansvar: Ska inte kopplas till mig
TT

I måndags kom beskedet att förre landslagskaptenen Jenni Asserholt är gravid och därför inte kommer att spela med sitt HV71 den här säsongen. Tidigare i somras tog både backstjärnan Emma Eliasson, Luleå, och Tina Enström, Djurgården, beslutet att lägga av med ishockeyn.

Gemensamt för alla tre är att de hamnat i Leif Boorks frysbox och inte varit aktuella för landslagsspel. Något som Boork har kritiserats hårt för från många håll.if(DN&&DN.Ads){DN.Ads.initAd('948ea3a7-art1');}

Jenni Asserholt sade till Hockeysverige tidigare i veckan att "hade jag varit aktuell för OS och haft fokus på det så hade kanske planeringen sett lite annorlunda ut". Eliasson angav också landslagspetningen som ett av skälen till att hon slutar.

Båda har varit sidsteppade från landslaget, efter kontroverser med Boork, sedan förra sommaren. Tina Enström hamnade i frysboxen redan inför OS i Sotji 2014 av dåvarande förbundskaptenen Niclas Högberg och Boork lät poängdrottningen vara kvar där.

Den här veckan spelar Damkronorna en fyrnationsturnering i Tranås i förberedelserna inför OS.

Boork har tidigare sagt att Asserholt var närmast en comeback, men säger nu att det inte var aktuellt.

– Ingenting har förändrats. Vi har inte pratats vid sedan förra hösten, så det fanns ingen sån tanke. Sedan blev det ju positivt att hon får barn och familj, säger han.

Det finns de som tycker att Boork har ett ansvar för att trion inte längre finns kvar inom svensk damhockey.

– Det är tråkigt att det blir en sån diskussion, det faller tillbaka på mig. Tycker man om hockey och gillar att spela på toppnivå så fortsätter man göra det. Jag tycker det blir en tjatig diskussion att det på något sätt är mina beslut som kopplas till vad de tre gör med sin idrott.
