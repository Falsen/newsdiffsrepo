Damkronorna nollade av Finland
TT

Damkronorna började fyrnationsturneringen på hemmaplan i Tranås med att krossa Tyskland med 7–0 i den största landslagssegern sedan 2009.

Därför var förväntningarna höga inför ”finnkampen”.

– Det vore väldigt viktigt för oss att känna att vi kommit närmare, sade forwardsesset Hanna Olsson inför matchen.

Men gapet upp till världstrean visade sig vara lika stort som tidigare. Och det var spelare som till vardags spelar i den svenska ligan SDHL som sänkte Damkronorna.

HV71:s Riika Välilä gjorde 1–0 i slutet av den första perioden när Sverige var i numerärt överläge. I den andra gjorde Luleås Jenni Hiirikoski och Michelle Karvinen mål. Lukkos Susanna Tapani satte fyran i mitten av tredje perioden.

Senast Damkronorna vann en landskamp över Finland var just på småländsk mark, i hemmaturneringen i Oskarshamn i februari 2015 då det blev blågul 4–1-seger. Senaste mötet var i VM i USA i våras då Finland vann kvartsfinalen med 4–0.
