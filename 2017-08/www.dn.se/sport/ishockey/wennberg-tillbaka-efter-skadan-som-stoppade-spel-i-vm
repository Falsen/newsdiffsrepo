Wennberg tillbaka efter skadan som stoppade spel i VM
Sven Gustavsson

Columbus Blue Jackets unga lag, med kontroversielle coachen John Tortorella, slog alla med häpnad förra säsongen. Laget vann 16 raka matcher strax efter nyår. Bara Washington, Pittsburgh och Chicago tog mer poäng och ”Torts” blev Årets coach.

Ett tag var laget NHL:s bästa i powerplay styrt av en 22-årig centertalang från Boo IF i Nacka – Alexander Wennberg. Han gjorde 23 av sina 59 poäng i spel med en man mer.

– Jag fick mer förtroende, men jag är inte nöjd än. Kände på slutet att jag gick ner mig litet. Nu ser jag fram emot att göra det ännu bättre nästa säsong, säger Alexander när vi ses i Segeltorp där de Stockholms-baserade NHL-spelarna hållit igång på is en månad.

Trots att några, Niklas Kronwall och Gabriel Landeskog, redan åkt till USA är det 20 utespelare och tre målvakter.

– Kul att så många killar är ute och kör. Det gör att det blir bra kvalitet. Alla drar upp varandra. Det gör att man kommer in i matchspel mycket snabbare. Tror det här är bästa sättet att göra sig redo, fortsätter Alexander efter ett riktigt tempofyllt pass och en hel del tuffa närkamper i det avslutade spelet tre mot tre.

Den fantastiska fjolårssäsongen slutade med en rejäl propp mot New York Islanders som gjorde att Wennberg fick ont i nacke och rygg. Det stoppade spel i VM för hans del.

– Surt förstås. Jag hade jättegärna varit en del av det. Jag är glad det gick bra och jag gladdes med gubbarna som var där. Men det är så här det funkar med skador, det är inget att älta. Förhoppningsvis får man chansen i framtiden.

Det lär han få om han når målsättningen att bli ännu bättre. Stundtals i fjol var han bästa svenska centern i NHL. Han är strålande att röra sig med puck på små ytor och att försvara pucken samtidigt som han hittar bra pass.

Nack- och ryggproblemen är borta efter vila och rehab och han ser hungrigt framåt.

– Det tog slut så snabbt att vi blev besvikna. Fyra totalt och att åkte ut mot Pittsburgh var under förväntan. Vi kände vi kunde vara uppe och nosa mot en Stanley Cup. Nu har man varit med och fått känna på ett slutspel. Det är bara positivt. Vi ändrar inte alltför mycket, vet vilka gubbar och vilken coach vi har.

Vad kan vi förvänta oss av Columbus i år?

– Vi hade inte mycket respekt i ligan i fjol. Vi visade att vi är ett riktigt bra lag och det vi alltid trott om oss själva tror jag andra lag vet nu också. Men det gäller att dyka upp och göra det bra varje år. Vi är ett hårt arbetande lag. Det kommer vi att köra vidare på.

Trots att Alexander inte skrivit nytt kontrakt, talar han i termer av fortsatt spel i Columbus.

– Jag vill vara kvar och jag tror de vill ha mig också. Just nu sitter vi i förhandlingar. Det är inga konstigheter. Det är så det funkar i branschen.

Kan du tänka dig sitta över några matcher i början, som Hampus Lindholm gjorde i fjol?

– Svårt säga. Det är ju två parter som ska komma överens. Jag skulle absolut vilja åka över till campen.

Det har skett en del med Columbus lag. Alexanders bästa kompis William Karlsson, som åkte till VM och vann guld, har försvunnit till Vegas Golden Knights. Brandon Saad är tillbaks i Chicago och Nashville plockade till sig rutinerade Scott Hartnell.

– Skittråkigt att ”Wille” försvinner. Vi umgicks jättemycket och det är alltid skönt att ha en svensk i laget. Men det är så det är.

– Saad och Hartnell var viktiga pjäser. Hartnell är ett väldigt stort avbräck beroende på hur han var som person, en riktig ledare i omklädningsrummet. Men de har nya äventyr som börjar nu och det har vi också.

I stället fick Columbus Artemi Panarin, den ryska liraren från Chicago, som blev Årets rookie 2016. Det spekuleras nu i en kedja med Wennberg och Panarin, samt Nick Foligno eller Cam Atkinson.

– Två helt olika spelare. Har spelat mycket med Foligno och vet hur han är. Atkinson är också en fantastisk spelare. Men jag vet inte mer än du. Kan bara se fram emot campen och se hur det funkar. Ska bli speciellt kul att se Panarin.

Alexander Wennberg bor i Nacka under somrarna, där han haft en lugn och skön sommar.

– Jag gillar vara hemma och umgås med familj och vänner. Kul bara att känna Stockholm igen. Alltid en bra känsla, men nu har jag varit här sedan maj. Nu är man redo dra i väg igen, säger Alexander och lastar in trunken i bagaget, svarar på en kommentar från Stanley Cup-mästaren Patric Hörnqvist om sin nya bil innan det är dags för ett pass i gymet.

Där kör han med William Karlsson, förre lagkompisen. Inte förrän 23 januari möts de på isen då Blue Jackets gästar Las Vegas.

Columbus första träningsmatch 19 september är mot Panarins gamla lag Chicago hemma och i seriepremiären väntar New York Islanders. Också det hemma.

Läs mer: Besvikna NHL-svenskar efter OS-beslutet
