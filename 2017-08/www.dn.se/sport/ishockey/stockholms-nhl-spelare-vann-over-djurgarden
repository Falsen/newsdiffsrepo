Stockholms NHL-spelare vann över Djurgården
Sven Gustavsson

– Tycker det blev en hyfsat underhållande match, säger svenske skyttekungen i NHL senaste säsongen, Rickard Rakell.

Matchen var avslutning på Stockholm Hockey Week där bland annat tränaren Barry Smith från Chicagos organisation hållit i en rad träningar med både NHL-spelare, djurgårdare och spelare från Blackhawks led.

– Vi hoppas det här ska bli en traditionell avslutning på veckan. Det är ju fantastiskt att vi kan ställa upp med nästan ett och ett halvt lag med NHL-spelare från Stockholm, säger K:G. Stoppel från Djurgården, som också berättar att veckan fortsätter i dag på lördagen med en camp för tjejer ute i Haninge.

4.798 åskådare kom till Globen, där bara nedersta sektionen var öppen. En hel del ungdomslag hade passat på att komma för att se NHL-spelarna bördiga från Stockholm, som nu skulle utmana Djurgården.

Överskottet från match går till att göra Stockholmshockeyn mer tillgänglig genom att underlätta för fler att få kontakt med hockeyn och att skapa fler isytor.

Världsmästarduon Rikard Grönborg och Johan Garpenlöv coachade NHL-spelarna tillsammans med dubble Stanley Cup-mästaren Tommy Albelin, vilket visar att Stockholm också skapar bra ledare.

– Ett bra tillfälle för oss att hålla uppe kontakten med spelarna där borta. Speciellt kul att det var så många unga med den här gången, säger Tre Kronors förbundskapten efter segern.

Det var ju uppvisning, så några hårda tag fick vi inte se, men en hel del individuell grannlåt och en hel del bra passningsspel också. Stundtals, speciellt i andra perioden såg det ut som att Djurgården hade konstant en man mindre på isen när NHL:arna började hitta varandra.

Rikard Rakell. Foto: Andreas L Eriksson

Släkten är värst brukar det ju heta. Marcus Sörensen, förre djurgårdaren sköt 1–0 redan efter 48 sekunder med en iskall isare och 2–0 efter 3.50.

Sörensen, bördig från Södertälje, gjorde bra ifrån sig i slutet av säsongen då han fick chansen i San Jose. Han är redo att ta en ordinarie plats den här säsongen.

Linus Hultström, i Djurgården förra säsongen, Joakim Nordström före detta AIK, Mario Kempe, ex-djurgårdare och förre AIK:aren Rikard Rakell nätade därefter för NHL-laget.

Tom Nilsson, Niclas Bergfors, Linus Johansson och Marcus Högström gjorde Djurgårdens mål fram till slutresultatet 6-4.

Rikard Rakell svarade för två framspelningar och satte själv sexan helt fri med Adam Reideborn, som stod andra halvan av matchen.

Hur var det att möta Djurgården i Globen?

– Klart det är svårt att sänka i tempo när vi tränat på så bra under veckan, men jag tyckte båda lagen gjorde det bra, svarar Rakell, som gjorde 33 mål för Anaheim senaste säsongen och med det blev han bästa svenska målskytt i NHL.

Var det säsongsdebut i match för din del?

– Nej, jag spelade i (Niklas) Kronwalls match i Järfälla och så med Icebreakres i Mats Zuccarellos match i Stavanger.

Under veckan har Stockholms NHL-spelare drillats ihop med djurgårdare och lovande spelare från Chicago. Ett nytt inslag gentemot den vanliga träningen spelarna själva brukar köra ute i Segeltorp.

Hur har det varit under veckan?

– Grymt faktiskt. Många unga spelare har varit med som inte kört tidigare. Det har varit mycket en mot en, två mot två och tre mot tre. Riktigt roligt och mycket teknik med klubbteknik på små ytor, säger Rickard entusiastisk.

Känns det bra att köra med tränare redan nu?

– Både bra och dåligt. I Segeltorp har vi bara köra för oss själva och fått känna på pucken och så, men samtidigt var det bra att komma upp i tempo den här veckan. Det var jätteskönt att köra igenom kroppen ordentligt.

Rakell hade en succésäsong med sitt Anaheim, men avslutade säsongen med en fotskada.

– Förutom det gick det bra hela säsongen. Känns ändå som jag kan göra det ännu bättre

40 mål kommande säsong?

– Varför inte, svarar Rakell med ett brett leende.

Stanley Cup-mästarna Patric Hörnqvist och Carl Hagelin spelade inte då de har skadekänningar. Samma sak med Detroits veteranback Niklas Kronwall. Han och Hörnqvist smög ändå omkring spelarbåsen under matchen. Redan på lördagen åker Kronwall tillbaks till Detroit för sin 15:e NHL-säsong.

Så här ställde Grönberg upp NHL Allstar Stockholm, som laget kallades:

Niklas Svedberg började i mål och Mantas Armalis avlöste honom mitt i matchen.

Bostons unge Jakob Forsbacka-Karlsson spelade med Gabriel Landeskog som center och Marcus Sörensen på andra kanten.

Djurgårdstrion Mario Kempe, Marcus Krüger och Jacob Josefson bildade andra kedjan. Kuriöst nog innehöll kedjan två spelare med nummer 16, då både Krüger och Josefson spelade med sina NHL-nummer på ryggen.

Rakell centrade den tredje mellan Linus Hultström och Joakim Nordström. Alexander Wennberg och Pontus Åberg var extraforwards. Åberg, som bara för drygt två månader sedan spelade Stanley Cup-final, hade två frilägen bara i första perioden. Men han missade båda.

Johnny Oduya och Oliver Kylington bildade ett backpar.

Ex-djurgårdarna Erik Gustafsson och Fredrik Claesson ett, samt Carl Dahlström och Robin Norell ett. Mixen med AIK:aren Patrik Nemeth och förre Djurgårdaren Philip Holm, senaste säsongen i Växjö, spelade också ihop.

Djurgården spelade inte med Andreas Engqvist och Patrik Lundh.
