Hopplandslagets förbundskapten belåten
Malin Fransson

När?

EM i ridsport pågår till och med söndag.if(DN&&DN.Ads){DN.Ads.initAd('7f89f447-art1');}

Var?

Hoppningen och dressyren avgörs på Ullevi som är mästerskapets huvudarena. Fyrspannskörningen – som inleds på torsdag – avgörs på Heden och i Slottsskogen där det blir maratonkörning.

Sista dagen för paradressyren

Onsdagen var sista EM-dagen för paradressyrryttarna, som har tävlat på Heden.

Grimmenhag avslutade med personbästa

Mästerskapsdebutanten i paradressyr Felicia Grimmenhag avslutade sitt första mästerskap på ett starkt sätt. I kür-klassen blev det ett nytt personligt rekord för Felicia Grimmenhag och hennes häst Tarot E med 72,407 procent.

Med det resultatet slutade ekipaget på en femte plats.

– Både jag och min häst tycker att kür är roligast, säger Felicia Grimmenhag.

Nu väntar lite ledighet för såväl ryttare som häst.

Det stora målet för ekipaget är Paralympics 2020.

– Jag har lärt mig väldigt mycket under EM som jag kommer att ha stor nytta av i framtiden.

Tuff start för Nederländerna

Regerande europamästarna Nederländerna fick en tuff start när lagtävlingen i hoppning inleddes på onsdagen. Ingen av lagets fyra ryttare Harri Smolders, Ruben Romp, Marc Houtzager eller Jur Vrieling fick till en riktig fullträff och laget ligger på tolfte plats - drygt nio fel efter ledande Schweiz.

Mycket kan fortfarande hända men Nederländerna kommer få svårt att försvara sitt guld från EM i Aachen 2015.

Belåten svensk förbundskapten

Henrik Ankarcrona gör sitt första mästerskap som förbundskapten för det svenska hopplandslaget och det var en nöjd kapten som summerade den första dagens tävlingar:

– Vi är absolut med och det känns jättebra, sa Henrik Ankarcrona.

– I och med att vi ligger mindre än ett nedslag (fyra fel) från ledaren har vi chansen att nå ända upp.
