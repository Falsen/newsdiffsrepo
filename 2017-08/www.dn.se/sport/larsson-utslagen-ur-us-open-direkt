Larsson utslagen ur US Open direkt
TT

Kroatienfödda australiskan Ajla Tomljanovic, rankad 232:a i världen, vann i två raka set, 7–5, 6–4, och skickade något oväntat ut svenskan direkt.

Lite extra typiskt var det för den 56:e-rankade Larsson då motståndet i nästa omgång såg ut att bli enklare än förväntat. Det brittiska hoppet, sjundeseedade Johanna Konta, åkte överraskande ut mot serbiskan Aleksandra Krunic med 1–2 i set, och kommer inte att upprepa framgången från Wimbledon förra månaden.

Nu blir det i stället Krunic och Tomljanovic som gör upp om fortsatt avancemang.

– Jag känner mig fantastisk, jag är glad över hur jag spelade och kämpade, säger Krunic efter matchen enligt Reuters.

– Jag var tvungen att prestera mitt bästa från start. Allt handlade om intensitet i dag. Jag är stolt över mig själv och hur jag taktiskt lyckades med det jag tänkt mig.

Konta, i semifinal i Wimbledon, säger:

– Första omgången är alltid svår, särskilt i grand slams. Hon spelade ganska fritt och jag tror att hon kunde hitta sin nivå och spela mer konsekvent snabbare än jag.

Hemmastjärnan Venus Williams slog Viktoria Kuzmova, Slovakien, med 6–3, 3–6, 6–2. 37-åringen är den äldsta kvinnan i startfältet.

Samtidigt tog sig amerikanskan Sloane Stephens till den andra omgången genom att vinna mot italienskan Roberta Vinci, i final 2015, i två set, 7–5, 6–1.Cilic tillbaka

Maria Sjarapova gjorde en imponerande grand slam-comeback och vann mot världstvåan Simona Halep i US Opens första omgång.Hon slog ut rumänskan med 6–4, 4–6, 6–3.

Den 30-åriga, femfaldiga grand slam-mästaren Sjarapova var oseedad i lottningen på grund av den låga rankningen efter dopningsavstängningen.

På herrsidan gjorde kroaten Marin Cilic comeback efter fotskadan som plågade honom till tårar i Wimbledon-finalen mot Roger Federer förra månaden. Han slog ut den 105:e-rankade Tennys Sandgren med 6–4, 6–3, 3–6, 6–3.

– Att nå en ny grand slam-final motiverar mig mycket, säger Cilic enligt AFP.

– Allt känns okej fysiskt. Jag är väldigt glad för det, det är nummer ett för mig.

Tiondeseedade amerikanen John Isner slog fransmannen Pierre-Hugues Herbert med 6–1, 6–3, 4–6, 6–3.

Däremot blev det respass för spanjoren David Ferrer, som vann singelturneringen i Båstad i juli och som varit i semifinal i US Open två gånger. Mikhail Kukushkin från Kazakstan skickade ut honom med 4–6, 6–3, 6–2, 6–1.

En svensk spelare återstår i turneringen. Rebecca Peterson spelar sin första match på tisdagen, mot tjeckiskan Denisa Allertova.
