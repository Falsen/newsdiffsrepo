Thorgren tillbaka på snö – men avstår premiären
Lisa Edwinsson

När DN når Sven Thorgren har han tränat två dagar på snö i Perisher, Australien.

Dagarna i Snowy Mountains, på det södra halvklotets största skidort, har varit efterlängtade för Sveriges bästa snowboardåkare.

I april drog 22-åringen axeln ur led och valde att opereras. Sedan dess har Thorgren, som efter seger i prestigetävlingen X-games i mars är ett av Sveriges största OS-hopp, rehabtränat. Hela sommaren.

– Men det har gått bra. Jag har kunnat träna på ganska hårt fysiskt och även på studsmatta, berättar Thorgren på telefon.

Ligger du i fas med axeln?

– Jag ligger nästan före fas egentligen. Min läkare sa från början fyra månader men nu har det gått lite över tre sedan operationen bara. Axeln känns väldigt stark.

Men när axeln känns bra strular plötsligt något annat. Att Thorgren inte skulle tävla i världscuppremiären i slopestyle (trick på räcken och hopp) i Nya Zeeland i helgen hade han visserligen redan bestämt. Men i stället för full träning i Australien tvingas svensken nu till några dagars vila – på grund av en mindre höftsträckning.

– Jag tror att jag ska ta två dagar ”off” nu, för att få höften bra, säger han.

– Jag fick en liten höftsträckning första dagen på snö här, man var väl lite ovan och kanske lite ouppvärmd. Det var väldigt frustrerande.

Han tillägger dock:

– Men det är väldigt bra förhållanden här, så jag kommer nog få en väldigt bra tid här. Jag stannar två veckor i Australien och sen en vecka i Nya Zeeland, och så fort höften blir bra kommer jag att köra på som vanligt och göra så mycket trick jag kan.

Hur mycket har du längtat efter snödagar?

– Väldigt mycket! Det var så jäkla kul att komma i gång.

– Man känner alltid en viss stress när man har varit borta från snowboard så länge. Men så fort man kommer igång är det lite som att cykla - man kommer ihåg hur man gör.

Uppladdningen inför OS i februari handlar dels om att nöta trick som han redan kan. Dels om att sätta en så kallad 1620, fyra och ett halvt varv i luften.

I Pyeongchang jagar OS-klara Sven Thorgren medalj i dubbla grenar: i slopestyle, där han blev OS-fyra 2014, och i nya grenen big air (trick i ett stort hopp).

Tävlingscomebacken då? Den blir troligtvis först i november, när världscupsäsongen i just big air inleds i Köpenhamn.

I slopestyle tjuvstartar säsongen, utan Thorgren, söndag–måndag i Cardrona i Nya Zeeland – på samma ort som freeskiingåkarna drog igång sin slopestylesäsong den gångna helgen, och där 15-åriga Jennie-Lee Burmansson överraskade med en tredjeplats.
