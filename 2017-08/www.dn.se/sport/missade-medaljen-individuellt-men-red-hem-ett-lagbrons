Missade medaljen individuellt – men red hem ett lagbrons
Malin Fransson

Förra sommarens OS i Rio blev ett misslyckande för det svenska fälttävlanslaget, men sedan dess har något positivt hänt.

Något som understryks av det svenska lagbronset i polska Strzegom på söndagseftermiddagen.if(DN&&DN.Ads){DN.Ads.initAd('e3b69696-art1');}

Det svenska laget med Sara Algotsson Ostholt/ Reality, Louise Svensson Jähde/Wieloch's Utah Sun, Ludwig Svennerstål/ Paramount Impportance och Niklas Lindbäck/ Focus Filiocus låg på bronsplats inför söndagens avgörande banhoppning.

Samtliga fyra ekipage hade svarat för riktigt bra dressyrprogram och samtliga fyra hade varit felfria i terrängen.

Söndagens banhoppning blev som så ofta i fälttävlan både spännande och utslagsgivande.Niklas Lindbäck gav Sverige en bra start när han som lagets första ryttare red felfritt.

Det visade sig att han var den ende svenske ryttaren som fixade det, men när konkurrenterna också rev kunde Sverige behålla bronsplatsen.

– Jag är jättestolt över laget och superkul att det blev en medalj, sa Sara Algotsson Ostholt till SVT.

På frågan om vad som är förklaringen till medaljen svarade Sara:

– Vi har mycket erfarenhet och rutin i laget och vi har haft en härlig stämning och en bra laganda.

För Sara Algotsson kunde söndagen ha slutat med dubbla EM-medaljer.

OS-silvermedaljören från London 2012 Sara Algotsson Ostholt och Reality – som räddades kvar hos Sara efter en insamling på Facebook – låg inför avgörandet även trea även individuellt men ekipaget fick de inte riktigt att stämma.

Sammanlagt rev de tre hinder och Sara Algotsson Ostholt och Reality trillade ner från tredje plats individuellt till nionde plats.

– Skit naturligtvis. Vi började bra, men sen blev hon spänd mitt i banan. Så klart är jag besviken. Men vi har gjort en jättebra insats som lag, sa Sara Algotsson Ostholt till SVT.

Den svenska EM-sommaren har börjat bra med lagbrons i distansritt förra helgen och lagbrons i fälttävlan på söndagen.

På måndag startar EM i ridsport i Göteborg med nya svenska medaljchanser.
