”Fansen är oroliga för vår kämpaanda”
Malena Johansson

Juventus totaldominerar, Roma och Napoli slåss för att komma ikapp, Milan storsatsar på nytt. En bit längre ner i den italienska näringskedjan försöker Bologna växa.

Den svenska landslagsbacken Emil Krafth kom till klubben för två år sedan, när laget precis hade spenderat ett år i Serie B och efter en rad ekonomiska problem tagits över av Serie A:s förste kanadensiske ägare, Joey Saputo.if(DN&&DN.Ads){DN.Ads.initAd('75c965b0-art1');}

På söndag startar laget ligan borta mot Torino, men försäsongen har redan fört med sig turbulens.

Två av de senaste matcherna, en träningsmatch mot Hoffenheim och helgens cupmöte med Serie B-laget Cittadella, har båda slutat med 0–3-förluster efter att Bologna fått en man utvisad.

Bakom Milan och franska Bastia var Bologna det tredje mest utvisade laget i de europeiska toppligorna förra säsongen med sina elva röda kort. Emil Krafth stod för två av dem.

– Jag har aldrig fått rött kort förut, och förra året fick jag två. Men, jag vet inte. I Premier League så tror jag inte att det hade varit rött kort, säger han.

Någon förklaring till de många utvisningarna har Krafth inte.

– Vi har snackat om det, att vi måste försöka jobba på det och göra allt i detalj i varje situation. Det var därför vi tappade mycket poäng, när vi fick röda kort i slutet av matcherna.

Trots en del svajighet klarade laget kontraktet utan större dramatik och slutade på 15:e plats.

Krafth har känt av en ljumskskada, missat en del av försäsongsträningen och var inte riktigt matchredo till helgens cupförlust. Han följde matchen från bänken, medan laget buades ut av publiken. En grupp supportrar som är delägare i klubben skrev efteråt ett brev till kanadensaren Saputo som inleddes: ”Montreal… vi har ett problem! Eller kanske fler än ett.”

Fansen är oroliga för brist på personlighet och kämpaanda.

– Det är väl med all rätt, säger Krafth om kritiken.

– Vi gjorde ingen bra match i Coppa Italia. Det kändes som att vi inte riktigt var där och vi tog för lätt på det. Vi underskattade dem nog ganska mycket.

Men svensken tror att det kan ha varit bra att få sig en tankeställare.

– Alla måste inse att man måste kämpa för att vinna matcher. Hur bra du än är tekniskt så måste du springa och jobba för laget.

Han gillar publiken i Bologna, den gamla svenskklubben där Kennet Andersson är hjälte och en banderoll med Klas Ingessons namn sätts upp vid varje hemmamatch.

– Fotbollen är mer passionerad än i Sverige. Om du går på stan är det många som känner igen dig och vill ta kort, det händer ju knappt i Sverige.

Krafth hade problem med ryggen sitt första år i Italien, och säger att han fick sin första egentliga säsong förra året. Nu har han kommit in i taktiken och hur tränaren Roberto Donadoni vill spela.

– Vårt spelsätt skiljer sig ganska mycket från den svenska fotbollen. De kör mycket mer taktiksnack här nere. Du ska sätta defensiven före offensiven. Det är det jag har fått lära mig, för jag vill alltid gå offensivt när det finns läge.

– När jag kom tyckte jag att det hämmade mig lite. Om vänsterbacken går tycker jag att jag ska gå också, men då vill de att jag ska dra mig ner lite i stället, för vi ska alltid ha tre försvarare kvar. Man lär sig vilka tillfällen man ska gå, distansen man kan hålla.Alla måste inse att man måste kämpa för att vinna matcher. Hur bra du än är tekniskt så måste du springa och jobba för laget.

Greken Vasilis Torosidis fått mer speltid på Krafths position under försäsongen.

– Det är lite så här i Italien, att du vet inte om du kommer att spela eller inte. De visar det inte så väl, de snackar inte så utan det gäller att visa på träningen att du vill spela, säger backen som konkurrerar med startspelaren Mikael Lustig i landslaget.

Trots att en del ser rött i staden som har smeknamnet ”La Rossa”, så har Bologna utvecklats för varje år.

– Det känns som att de vill satsa, och göra det långsiktigt. Och inom några år vara med och slåss om Europaplatser och så. Förra året var målet att göra det bättre än fjolåret, då målet var att hålla sig kvar. Och det lyckades vi med. Detta året har vi inte snackat om målsättningar, men jag tror att alla vill göra det ett steg bättre.

Läs mer: Svenskarnas status i toppligorna
