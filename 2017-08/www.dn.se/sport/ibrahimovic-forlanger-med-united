Ibrahimovic förlänger med United
Malena Johansson

Ibrahimovic bekräftar själv saken på sociala medier med texten ”I UNITED it”, ”jag förenade det”, och en bild där han tycks bryta arm med Djävulen.

Klubben lägger ut en film där Zlatan tar på sig tröja nummer tio.

I ett annat klipp berättar Zlatan om sin motivation för att komma tillbaka.

– De sade att det var över, att jag var slut, att jag inte kunde komma tillbaka, att jag inte hade hungern. Nej. Jag bestämmer när det är dags att sluta och och ingen annan. Att ge upp har aldrig varit ett alternativ, säger han.

– Det har alltid varit min och klubbens avsikt för mig att stanna, säger Zlatan till Uniteds hemsida.

– Jag längtar efter att komma tillbaka ut på plan på Old Trafford, men jag vet också att jag måste låta det ta tid för att vara säker på att jag är redo. Jag har jobbat hårt och kommer att fortsätta göra det för att se till att jag är i bästa möjliga kondition inför min återkomst på plan.

Den korsbandsskadade 35-åringen förnyade inte med klubben efter säsongsslutet, men har haft fortsatt kontakt med United under sin rehabträning. Nu har han skrivit på ett ettårskontrakt.

– Efter hans bidrag förra säsongen förtjänar han vårt förtroende och vi kommer att ha tålamod när vi väntar på att han kommer tillbaka. Jag har inget tvivel om att han kommer att bli viktig under andra delen av säsongen, säger managern José Mourinho.

Zlatan blir nu lagkamrat med landsmannen Victor Nilsson Lindelöf som värvades i sommar, tillsammans med förre Evertonanfallaren Romelu Lukaku och Nemanja Matic som anslutit från Chelsea.

Zlatan skadade korsbandet en match i Europa League mot Anderlecht i april och förväntas vara borta åtminstone fram till årsskiftet.

När han är spelklar igen får han chansen att spela i Champions League med United, om laget går vidare från gruppspelet. Lottningen sker senare på torsdagskvällen.
