Uppdaterad Igår

Publicerad Igår


Nordqvist: Hälsan är nummer ett från och med nu
TT

Det var av två anledningar som Anna Nordqvist pustade ut efter singelrundan i Des Moines.

Ett av skälen var att hon, tack vare ett fint inspel på sista hålet, lyckades få oavgjort mot Lexi Thompson.

Andra orsaken hängde ihop med körtelfebern som hon drog på sig i mitten av juli.

Det var även på grund av det senare som hon, efter ett par snabba tv-intervjuer, kastade sig ner på magen vid sidan av det 18:e hålet, rullade runt till ryggläge och tittade upp i luften.

Hon var helt slut.

– Det var tufft från sexan. Även den första dagen var väldigt tuff, då hade jag verkligen inte klarat av att spela två matcher, sade hon.Var det orken som sinade?

– Ja. Kroppen hängde inte riktigt med.

– Jag vaknade upp med halsont igen, så det är inte jättebra och man ska väl egentligen inte pressa sig själv. Adrenalinet som jag fick efter första dagen var verkligen tufft för kroppen. Men Solheim Cup har varit ett stort mål för mig i två år, framför allt med Annika (Sörenstam) som kapten, så jag vägrade att ge mig.

Läs mer: USA vann Solheim Cup

Nu när hälsotillståndet står högst upp på prioriteringslistan lär det innebära en del justeringar i planeringen efter Solheim Cup. Tanken är att 30-åringen ska åka vidare till Ottawa, Kanada, och spela på LPGA-touren. Om resan och tävlingen blir av är nu något som hon måste besluta inom de kommande dagarna.

– Vi får se hur det blir. Jag ska ta ställning till hur jag gör. Jag har allting bokat inför nästa vecka men vi får se om jag spelar, säger hon.Trots sina sjukdomsproblem har 30-åringen, som är rankad 13 i världen, imponerat. Nordqvist spelade in 3,5 av Europas 11,5 poäng i förlusten mot USA (16,5 poäng).

– Jag är fantastiskt nöjd med mitt spel. Jag spelade riktigt bra. Det var kul att få sätta några puttar i veckan och mitt spel har varit väldigt stabilt, säger hon.

– Överlag har det varit väldigt bra golf, och jag tycker att min form känns bra men sedan hade jag kanske önskat att jag var vid lite bättre fysisk hälsa under den här veckan. Jag har verkligen kämpat järnet och jag är stolt över det jag har gjort.

Läs mer: Europa spelade bra – men USA spelade ännu bättre
