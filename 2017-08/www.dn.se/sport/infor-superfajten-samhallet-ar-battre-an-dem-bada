Inför superfajten – ”Samhället är bättre än dem båda”
Malena Johansson

Under ett av stoppen på promotionturnén inför den stora matchen steppade Floyd Mayweather runt lite på scen, som att han boxades.

– Dance for me, boy! Sade motståndaren Conor McGregor i sin mikrofon.

Efter den rasistiskt laddade frasen fick irländaren kritik, och spädde bara på kontroversen när han svarade på den.

– Alla i medierna verkar säga att jag emot svarta. Vet de inte att jag är hälften svart? Jag är hälften svart, från naveln och ner.

Även Mayweather anklagade irländaren för rasism efter det. Sedan kallade han honom för ”faggot!” och ”hora!”

– Mayweather är en helt fantastisk boxare, men han är inte den roligaste killen, säger Åsa Sandell, före detta boxare, kulturjournalist och personlig tränare.

Scoop Jackson, krönikör på amerikanska ESPN, menar att matchen inte säger någonting om vår värld.

– Båda är praktiskt taget skitstövlar. Conor är på gränsen till rasist medan Floyd är kvinnomisshandlare. Ingen av dem talar för den större bilden av vad ras, nation eller en specifik kultur står för. Jag tycker att samhället generellt är bättre än dem båda. Därför tycker jag inte att utgången av matchen borde tala för den publik som de säger sig representera, säger han.

Mayweather, 40-åringen som alla tror ska vinna enkelt mot MMA-fightern McGregor, har flera gånger dömts för att ha misshandlat kvinnor, och har stora skatteskulder.

Matchen mot Manny Pacquiao för två år sedan skulle vara hans sista, men möjligheten att slåss mot McGregor har fått honom att göra comeback.

Motivationen är tydlig.

– De kommer att prata om det här affärsdraget på Harvard. Så jag vill att ni fortsätter att tro på vad de säger. De kallar mig allt de kan hitta på. ”Han kan inte skriva, han kan inte stava, han kan inte läsa.” Fortsätt att tro på allt det där. Uppenbarligen gör jag någonting rätt om jag tjänade 800 miljoner dollar utan ett sponsorkontrakt, säger han.

Hans smeknamn är ”Money”.

– Ambitionen är att vara en viktig affärsman. Det är lite intressant, han tävlar om att ligga högt upp på de listorna, säger Sandell.

– Mayweather boxas för sin egen skull, och vem gör inte det. Boxare är ju inte altruistiska. Man boxas inte för att förbättra världen.

Var ska man inordna den här matchen i boxningens historia?

– Ingenstans egentligen. Det säger någonting om boxningens position numera, för fram till att MMA slog igenom var boxningen det ohotade, tuffaste man kan göra, det största. Boxningen är fortfarande ganska stor, men den har tuff konkurrens av MMA, och det är ett generationsskifte. För en yngre generationen är ju MMA större än boxning.

Scoop Jackson menar att matchen inte har någon sportslig betydelse.

– WBO. WBA. IBO. IBA. IWB. Välj en. Ingen kände att det var i sportens intresse att göra den här matchen officiell, säger han.

– En Mayweatherförlust skulle tekniskt sett inte bryta med hans officiella resultat i boxningens historia. Vilket för mig tar bort all historisk relevans. Plus, vi får inte se Conor som bäst, för det här är inte vad han gör.
