Historiskt EM-guld till Fredricson
Malin Fransson

– Det stöd som jag har fått av publiken har varit fantastiskt. Jag har verkligen njutit av det, säger han.

Den officiella presskonferensen har just avslutats.

Peder Fredricson sitter kvar bakom podiet i det stora konferensrummet på Ullevi. I hans ögon syns både glädje och trötthet.

– Jag är självklart jätteglad men samtidigt känner jag mig lite tom nu när målet är nått, säger han.

Vägen mot EM-guldet har krävt både fysisk och mental styrka av såväl Peder Fredricson som hans fantastiska häst All In.

Innan ekipaget ens var framme vid den individuella finalen hade de under dagarna i Göteborg redan hoppat tre kvalrundor och vunnit ett EM-silver i lag.

Nu när allt är klart och guldmedaljen hänger runt hans hals hinner tröttheten i kapp honom.

– Förutsättningarna inför EM-finalen här i Göteborg var helt annorlunda jämfört med dem inför OS-finalen i Rio. I OS slog jag mer underifrån. Ingen visste säkert ens om All In skulle klara av att hoppa ett OS, säger Peder Fredricson.

– Inför EM har förväntningarna både från andra och från mig själv varit betydligt högre. Till Göteborg kom jag som favorit och jag visste att jag kunde vinna om allt stämde.

Peder Fredricson tystnar en stund innan han fortsätter:

– Därför var det en fantastisk känsla när jag gick i mål och insåg att guldet var klart. Jag är så lycklig över att jag inte tappade fokus någon gång under någon av rundorna och att allting föll på plats. Det är otroligt egentligen.

Inför söndagens andra och avgörande finalomgång var Peder Fredricson kvar i den ledning som de tog redan efter den första hoppklassen och sedan aldrig släppte.Jag är självklart jätteglad men samtidigt känner jag mig lite tom nu när målet är nått.

När tvåan irländaren Cian O'Connor och hästen Good Luck rev ett hinder innebar det att Peder Fredricson hade råd att riva ett hinder och få ett tidsfel och ändå bli Europamästare.

– När jag kom in på banan hörde jag att kommentatorn sa att jag hade ett nedslag till godo, men det är egentligen inget som man bryr sig om som ryttare. Jag kan inte rida omkring och tänka att jag kan riva ett hinder. Då brukar det snarare bli två rivningar, säger han med ett leende.

De drygt 15.000 åskådarna på Ullevis läktare höll andan när Peder Fredricson och All In red mot första hindret. Många vågade inte ens titta.

När All In rev det tredje hindret från slutet hördes ett dovt sus, men sedan lägrade sig tystnaden igen.

Först när Peder Fredricson och All In hade passerat mållinjen bröt jublet ut. Deras resultat – en rivning och ett tidsfel – innebar att Sverige för andra gången i historien hade fått en Europamästare i hoppning.

Den enda svenska hoppryttare som tidigare vunnit ett EM-guld är Rolf-Göran Bengtsson som vann i Madrid 2011.

Peder Fredricson säkrade guldet med minsta möjliga marginal. Han vann med 5 fel, tvåan Harri Smolders från Nederländerna hade 5,52 fel.

– Ett stort mål har gått i uppfyllelse, och det är en grym känsla. Vi lyckades pricka formtoppen perfekt, säger Peder Fredricson.

Guldet firades med en middag i centrala Göteborg. Med på middagen var bland annat All Ins ägare Charlotte Söderström.

För All In väntar nu en längre ledighet.

– Han ska få gå i hagen och få den tid som han behöver för att smälta det här. Nästa stora satsning blir att försöka ta oss till världscupfinalen nästa år, säger Peder Fredricson.

Läs mer: Malin Fransson: De blir OS-hopp i Tokyo 2020
