Nu börjar jakten på nya stjärnor
Malin Fransson

– Det är ett stort ansvar att leta upp en häst som man tror ska bli bra. Det är inte som när man åker och köper en bil. Framför allt tar det mycket tid och energi att hitta rätt häst, fortsätter Fredricson.

Peder Fredricson har tagit sig till världstoppen. Nu vill han stanna kvar där. För att lyckas med det krävs bra hästar.

Läs mer: Fredricson och All In fick Ullevi att guldjubla

Det räcker inte med att ha en stjärna i stallet. Vill du hålla dig kvar i toppen krävs flera hästar på olika nivåer så att du kan tävla regelbundet på de stora arenorna. Har du flera bra hästar i stallet blir du som ryttare inte heller lika sårbar om något händer med den bästa hästen.

– Idealet är att ha runt åtta hästar. Tre-fyra av dem ska kunna gå Grand Prix-klasser, några av dem ska vara snabba och kunna gå tidshoppningar och sedan ska det finnas några yngre som fyller på underifrån, säger Peder Fredricson.

– Men nummer ett är att det är bra kvalitet på dem. Det är ingen idé att ha åtta hästar om bara två hästar av dem är bra och de andra sex inte riktigt håller måttet för den nivån du vill tävla på. Därför är det viktigt att tänka igenom vad du vill med din ridning – och på vilken nivå du vill tävla – och sedan leta efter hästar som matchar dina ambitioner, fortsätter han.

Under en stor del av sin karriär har Peder Fredricson haft två trogna och stora hästsponsorer i Astrid Ohlin och Charlotte Söderström. Den sistnämnda äger EM-hästen All In.

Elitryttare på Peders nivå äger väldigt sällan själva de hästar som de tävlar eftersom världsklasshästar är väldigt dyra, och det är där ansvarskänslan kommer in.

– Jag vill självklart att alla ska känna sig nöjda och att alla ska tycka att den resan som vi kommer att göra tillsammans ska bli rolig. Jag har haft turen att jobba med människor som har känt på det sättet. För mig som ryttare är det också jättekul att följa hästägarnas resa och se hur roligt de tycker att det är, säger han.

Sökandet efter de rätta hästarna kan närmast liknas vid att leta efter en nål i en höstack. Innan Peder Fredricson hittade All In hade han varit runt i stora delar av Europa och provridit ett 30-tal hästar.

– Ja, det är en stor apparat men det är också väldigt roligt. Extra roligt är det naturligtvis när man hittar den där hästen som man direkt känner att honom vill jag ha.

I och med EM i Göteborg – och förberedelserna som ett mästerskap kräver – har hästletandet under våren och sommaren haft en låg prioritet. När EM är över blir det annorlunda.

– Ridning, hästhållning och allt annat runt omkring är superviktigt men det viktigaste av allt är trots allt vilka hästar som står i stallet.

– Tidigare kanske jag ägnade 90 procent av min tid åt att utveckla min ridning och stallets verksamhet och resterande tio procent åt att leta hästar. Numera fungerar inte det utan jag skulle snarare säga att idealet är att lägga 50 procent av min tid på hästletande.
