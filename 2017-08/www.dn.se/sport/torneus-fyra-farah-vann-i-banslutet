Tornéus fyra – Farah vann i banslutet
TT

31-åringens bästa hopp under torsdagskvällen i Zürich mätte 8,09 meter från den tredje omgången. 40 centimeter bakom den VM-guldvinnande sydafrikanen Luvo Manyonga som vann tävlingen på 8,49.

Den fyrfaldige olympiske mästaren Mo Farah, Storbritannien, gjorde sitt sista lopp på bana i en professionell friidrottstävling när han sprang 5 000 meter på 13.06,05 och vann med fyra hundradelar före Paul Chelimo, USA, och världsmästaren Muktar Edris, Etiopien.

34-årige Farah, som tog VM-guld på 10 000 och silver på 5 000 i somras, ska inleda en satsning på landsvägslöpning och maraton.

Nästa vecka avslutas årets Diamond League med galan i Brüssel, Belgien.
