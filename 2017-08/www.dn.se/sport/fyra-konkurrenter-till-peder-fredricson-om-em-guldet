Fyra konkurrenter till Peder Fredricson om EM-guldet
Malin Fransson

Martin Fuchs/Clooney, Schweiz, 2.03 felMed sina 25 år är Martin Fuchs en av de yngsta i världseliten men under EM-dagarna i Göteborg har Martin och hans häst Clooney övertygat

Ekipaget ingick i Schweiz bronslag.

I förra sommarens OS kom ekipaget nia individuellt och i vårens världscupfinal blev det en fjärde plats.

Martin Fuchs kommer från en riktig hästfamilj och 2012 vann han EM-guld för unga ryttare.

Shane Sweetnam/Chaqui Z, Irland, 2,10 fel36-årige Sweetnam ledde på fredagskvällen det irländska hopplaget till EM-guld. Sweetnam red först i Irlands lag och med sina felfria rundor gav han laget den start som det behövde – inte minst med tanke på att Irland bara hade tre lagryttare.

I likhet med schweizaren Martin Fuchs kommer Shane Sweetnam från en hästfamilj, och hans hustru Ali är tränare.

Cian O'Connor/Good Luck, Irland, 2,25 fel36-åringen tog sensationellt OS-guld i Aten 2004, men han fråntogs guldet sedan hans häst Waterford Crystal testats positivt i ett dopningsprov. Skandalen var ett faktum, även om O’Connor gjorde allt för att rentvå sitt namn. Några tunga år – med vacklande resultat – följde men 2012 visade Cian O´Connor att han var tillbaka på allvar när han i OS i London red hem ett OS-brons.

Alberto Zorzi/Cornetto, Italien, 2,82 felRedan i tonåren visade 28-åringen att han hade den talang som krävdes för att bli en toppryttare, men det var först när han för två år sedan flyttade från Italien till Nederländerna som det stora lyftet kom.

Sedan 2015 jobbar Zorzi hos hästhandlaren Jan Tops – där bland annat Rolf-Göran Bengtsson jobbade i början av 2000-talet. Hos Tops har han fått möjlighet att rida på riktigt bra hästar och är i dag rankad på 13:e plats i världen.
