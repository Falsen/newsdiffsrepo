EM-silver till Etzner Jakobsson
Malin Fransson

Vid Paralympics i Rio förra sommaren red 57-åriga paradressyrryttaren Louise Etzner Jakobsson hem två bronsmedaljer.

Tidigare i veckan blev det ett nytt brons till samlingen när hon och hästen Zernard slutade trea i den individuella EM-klassen.if(DN&&DN.Ads){DN.Ads.initAd('d4e7ce5c-art1');}

Efteråt skojade Louise om att hon snart skulle kallas den ständiga trean.

Det behöver hon inte längre oro sig för.

När paradressyren avslutades på Heden i Göteborg under onsdagseftermiddagen var det i stället en silvermedalj som hängdes runt hennes hals.

Tillsammans med hästen Zernard svarade Louise Etzner Jakobsson för ett riktigt bra kür-program som räckte till en andra plats.

– Riktigt roligt att få en medalj av en annan valör, säger Louise.

Gotländskan Louise Etzner Jakobsson skadade sig för sex år sedan när hon skulle ta in en häst i stallet. Hästen blev skrämd och Louise Etzner Jakobsson flög flera meter upp i luften.

Hon landade med kraft på bakhuvudet och spräckte skallen samt fick flera hjärnblödningar. Hon har fortfarande problem med bland annat balans, koordination och uthållighet.

– Jag jobbar stenhårt för att hela tiden utvecklas och bli en bättre ryttare. Helst av allt vill jag bli så bra som jag var innan jag skadade mig, säger Louise Etzner Jakobsson.

Onsdagens kür-klass var den sista EM-klassen för paradressyrryttarna.

– Det har varit fantastiska men intensiva dagar här så nu är jag fruktansvärt trött, säger dubbla medaljören Louise Etzner Jakobsson.

Hon fortsätter med ett skratt:

– Men också väldigt glad.
