Johaug: ”Jag är knäckt”
Malena Johansson

Johaug fick domen på tisdagen, och höll en kort presskonferens från Italien där hon befinner sig på höghöjdsläger.

– Jag har jobbat varje dag och tränat ofantligt mycket för att försöka lyckas i Pyeongchang. Det är väldigt tufft, och jag förstår inte straffet. Det är orättvist.if(DN&&DN.Ads){DN.Ads.initAd('e20bd42a-art1');}

Johaug grät och svarade på frågor i ungefär tio minuter, en halvtimme efter att Cas hade meddelat sin dom på 18 månaders avstängning, som innebär att hon missar vinterns OS.

– Det här har varit fruktansvärt. Det här är det största i mitt liv, och jag känner att jag förtjänade lite framgång, säger hon.

Johaug säger att hon ändå vill fortsätta, även om hon tvekar.

– Jag har sagt att jag inte ska ge upp förrän jag kan stå på startlinjen igen, och jag står fortfarande för det, men jag vet inte vad som kommer att hända med motivationen och det mentala framöver, säger hon.

– Det blir VM i Seefeld som blir mitt nästa mål, men det är ett och ett halvt år tills dess. Jag måste bara använda den tiden till att jobba med mig själv och få lite avstånd till det. Men jag har en inre glädje i att åka skidor och vara ute i naturen. Jag vill stå på startlinjen igen och jag vill försöka stå överst på pallen igen. Jag har en dröm om det.

Hon säger att hon inte förstår hur straffet kan bli så hårt.

– Jag känner att jag gjorde allt korrekt. Jag gick till en expert som gav mig salvan, jag frågade honom om det stod på dopningslistan och han sade nej. Jag vet om utövare som fått mindre straff när de köpt salvan själva.

Även kollegan Marit Björgen har uttalat sig.

– Jag tycker att längden på avstängningen är djupt orättvis, säger hon enligt TV2.
