”Betyder otroligt mycket för svensk dressyr”
Malin Fransson

Den långa resan mot Sveriges första EM-medalj i lag på tio år är framme vid målet.

Sedan Bo Jenå i november 2008 tillträdde som förbundskapten för dressyrlandslaget har det varit det här han jobbat mot och drömt om.

– Jag brukar inte ha puls, men det var riktigt spännande när Patrik red, säger Bo Jenå.

Efter prisutdelningen och presskonferensen - som var färdig strax efter elva på onsdagskvällen - firade det svenska laget medaljen med ett glas champagne.

– Men det blir bara ett glas. Det är fortfarande mycket kvar av mästerskapet, säger Bo Jenå.

På torsdagen är det dock tävlingsfritt för de svenska ryttarna, men på fredagen börjar den individuella tävlingen.

Onsdagskvällens bronsmedalj var den första svenska EM-medaljen i lag på tio år, och svensk dressyrs framtid är ljus enligt förbundskapten Jenå.

– Den här medaljen betyder otroligt mycket för svensk dressyr. Alla ryttare som är på väg upp ser att det finns något att sträva efter och drömma om - och att det går att nå sina mål.
