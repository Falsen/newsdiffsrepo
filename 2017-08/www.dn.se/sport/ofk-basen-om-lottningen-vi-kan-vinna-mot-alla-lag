ÖFK-basen om lottningen: ”Vi kan vinna mot alla lag”
Anders Sännås Lundqvist

Efter torsdagskvällens skrällseger hemma mot PAOK satte sig Östersunds ordförande Daniel Kindberg för en nattlig resa till Arlanda. Minuterna innan lottningen inleddes i Monte Carlo tog han plats inne i Grimaldi Forum, för att se Henrik Larsson och Eric Abidal lotta fram sammansättningen av de tolv grupperna.

– Spännande. Hela ceremonin var väldigt spännande. Och jag tycker vi fick profilstarka, duktiga motståndare. Så det ska bli väldigt spännande att ta sig an det här. Och jag tror att vi har möjlighet att vinna mot alla lag.

När det var tre bollar kvar i skålen. Vad satt du och hoppades på då?

– Jag var nog alldeles för fokuserad för att hoppas på något. Jag tänkte inte riktigt så, faktiskt. Jag var bara fokuserad på vad som skulle komma upp ur bollen.

Men om du tittar på de tre motståndare ni har, en och en. Vad skulle du säga då?

– En sak är ju logistik. Vi har Berlin nära oss. Duktigt lag, men vi är ju i samma grupp, så vi är också duktiga. Så det kommer att bli en fantastisk match. Sedan får vi se när det blir hemma och borta, det är ganska avgörande också.

– Sedan Bilbao, det är ju en fantastisk upplevelse, av olika skäl. Så det känns jättespännande.

– Sedan fick vi ett lag från Ukraina (Zorya Luhansk), de kan jag ingenting om.

Luhansk ligger i östra Ukraina, i det oroliga området nära ryska gränsen, och spelar därför sina hemmamatcher i staden Zaporizjzja, 40 mil väster om Luhansk.

– Men det är alltid intressant för oss som föreningen att få se nya kulturer, nya miljöer, nya länder och nya människor framför allt. Så jag tycker det var en bra mix, spanskt, tyskt och ukrainskt. Det är mycket fotbollsadel genom tiderna. Så det känns väldigt inspirerande, det måste jag säga.

Innan avspark på torsdagskvällen, hade du förväntat dig att sitta i Monaco nästa eftermiddag?

– Ja, det hade jag. Men jag har ju sådana där tics för mig så jag bokade biljetten precis i slutet av matchen, så det var därför jag kom hit så tätt in på lottningen.

– Min målbild var att jag skulle vara här, och vår målbild från föreningen är att vi ska ta oss vidare från gruppen. Sedan måste det ju vara härligt för exempelvis ett spanskt lag att få möta oss i utslagsspelet i februari i Jämtland. Det är väl en härlig målbild?

Men kanske inte för motståndaren?

– Nej, men det är ju ett äventyr för oss också som ger oss möjlighet att växa som förening. Vi är ju enormt tacksamma för att vi får de här möjligheterna, och kan bygga vidare på dem i de andra sportsliga utmaningarna vi har, som allsvenskan, och sedan kontinuerligt ut i Europa och tävla på den här nivån.

Det är ju en fantastisk resa ni gjort, om man backar bandet några år?

– Ja, det vågar man knappt. Men det är klart att det är så, det är oerhört.

Hur preparerar ni nu? Säsongen förlängs.

– Ja, det är underbart. Nu får vi hålla på till 7 december. Det blir pressande rent fysiskt, det är ju större kvalité som väntar. Men jag tror att det är hanterbart. Vi slutar ju allsvenskan 5 november. Det ska bli grymt.

Kommer ni att lägga mer fokus på Europa League?

– Nej, så enkelt är det inte. Om vi ska vara bra så måste vi vinna både i Europa League och i allsvenskan.

Varför är Östersund i gruppspel i Europa League?

– Vi har bestämt oss för att göra någonting, vi kompromissar inte med vår värdegrund.

Är du rädd för att Östersund köps sönder efter den här framgången?

– Nej, det är jag inte. De ska förbi mig först, säger Kindberg och skrattar. Och Graham Potter (tränaren), han ska ingenstans. Graham har en sjuårig son, vi har bestämt att han ska ta studenten i Östersund.

Förbundsordföranden Karl-Erik Nilsson följde lottningen på plats i Monte Carlo och var närmast lyrisk över att Östersund var med.

– Östersund har ju visat genom att slå ut Galatasaray och Paok att de kan slå ut vilka lag som helst. Men just nu är man bra så nöjd över att de är här, det är som en dröm, en saga, så otroligt roligt för klubben och för staden. Det känns som allt kan ske. De har gjort en makalös prestation.
