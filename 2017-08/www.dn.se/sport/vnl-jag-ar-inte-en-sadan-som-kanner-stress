VNL: Jag är inte en sådan som känner stress
Anders Sännås Lundqvist

– Det har varit en okej start för mig i Manchester. Varit viktigt för mig att komma dit och lära känna klubben, alla spelarna, systemet och allt sådant där. En viktig tid för mig i början, säger Lindelöf.

Du fick speltid på försäsongen, men ännu ingen i Premier League. Är det något som stressar dig?

– Nej, absolut inte. Jag är inte en sådan som känner stress. Jag har precis kommit till klubben, en av världens bästa, och det tar lite tid att komma in i det, så det är absolut ingen stress för mig.

– Jag känner mig i bra form. Vi har haft en försäsong med hård träning, kroppen känns bra. Så det ska inte vara några problem, om Janne (Andersson) vill starta med mig mot Bulgarien.

Hur är dialogen mellan dig och Jose Mourinho? Hur har ni planerat hösten?

– Det är mellan honom och mig. Men det är upp till mig att prestera. Sedan får vi se vad som händer.

Lindelöf fick speltid i samtliga sju försäsongsmatcher, då man bland annat mötte lag som Barcelona, Real Madrid och Manchester City.

Han fick även spela hela supercupfinalen mot Real Madrid, som United förlorade med 1–2.

Men i de tre inledande ligaomgångarna har han som bäst tagit plats på bänken vid ett tillfälle, i bortamötet med Swansea.

I just Swansea spelar Martin Olsson, som gått den långa vägen i England. Från tiden som ungdomsproffs i Blackburn, via Norwich till Swansea.

– Det tar tid att anpassa sig till Premier League. Det är högt tempo, en tuff liga, inga lätta matcher. Men jag tror han (Lindelöf) kommer att göra det bra, han har spelsinne. Påminner mycket om Phil Jones, som jag spelat med (i Blackburn). ”Vigge” är ung, så han ska bara ha tålamod, säger Martin Olsson.

Lindelöf kommer från en storklubb, Benfica, till en ännu större klubb, United. Och han säger att den största skillnaden är allt runt klubben, det enorma fokus som finns riktat mot United.

Hur är det att spela under Jose Mourinho?

– Han är rolig att jobba med, en väldigt duktig och kunnig tränare. Så det är väldigt roligt att ha fått chansen att få jobba med och utvecklas under honom.

Har du hunnit lära dig något av Mourinho?

– Svårt att säga. Det är ju en väldigt kort tid jag varit där. Vet inte om jag kan svara på det riktigt.

Lindelöf berättar också att han kommit in i gänget snabbt.

– Ett skönt gäng, jag trivs bra.

Övergången till en klubb som United innebär också att uppmärksamheten runt honom som person ökat markant.

– Men vad kan man göra åt saken, säger han.

– Det är klart att det är annorlunda att det är folk som tar bilder på en när man är ute på stan med vänner, eller med tjejen, men det är inget som stör mig så, utan det är ganska lugnt. Både jag och Maja (flickvännen) var förberedda på att det kunde bli så här.

Varför leder ni VM-kvalgruppen?

– Vi har spelat som ett lag, följt den matchplan vi lagt upp. Och vi tror på oss själva, är trygga i det vi gör. Det handlar också om att ta bort klubbtänket och koppla på landslagstänket när vi samlas.

Lindelöf säger att han tycker att det är väldigt kul att Zlatan förlängt med United.

– Blir roligt att få spela med honom, och det är roligt för klubben att han kommer tillbaka.

Lindelöf berättar att han inte träffat Zlatan ännu.

– Han har inte varit i Manchester, utan varit någon annan stans och kört rehab med sitt team.

Läs mer: Krönika Johan Esk: Zlatan får inte förstöra styrkan i det nya landslaget
