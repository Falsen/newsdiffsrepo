Baryards rutin ska hjälpa Sverige till EM-guld
Malin Fransson

42-åriga Malin Baryard Johnsson är den mest rutinerade av de fyra svenska ryttarna i årets svenska EM-lag som är i topp inför den avgörande omgången.

Sitt första EM red hon redan för 20 år sedan, 1997 i Mannheim.

I Göteborg bildar Malin Baryard Johnsson lag med Peder Fredricson, Henrik von Eckermann och Douglas Lindelöw – och på frdagskvällen rider de för att ta Sveriges första EM-guld i lag någonsin när den tredje och avgörande lagomgången avgörs på Ullevi.

Läs mer: All In har blivit folkkär

Senast Sverige tog ett lagguld i hoppning i ett mästerskap var i OS i Paris 1924.

– Inget är klart förrän sista ekipaget har ridit, men det kommer att bli en intressant kväll, säger Malin Baryard Johnsson.

I EM i Göteborg rider Malin Baryard Johnsson på elvaåriga stoet Cue Channa.

En speciell häst som ställer krav på sin ryttare.

– Jag brukar säga att hon har två sätt att vara på, antingen är hon perfekt eller är hon lite för stark. Hon har dock har ytterligare ett sätt att vara på. Den sidan brukar hon inte visa så ofta, men i torsdagens runda var det dags för den att komma fram, berättar Malin Baryard Johnsson.

–När hon är på det sättet går det inte riktigt att ta i henne. Då måste jag sitta helt stilla och undvika att hjälpa henne. Det är svårt när hinderna är så höga som här på EM, som ryttare vill man då gärna hjälpa till, men det enda jag kan göra när hon är på det här sättet är att se till att hon kommer rätt på hinderna och sedan lita på henne.

I torsdags lyckades Malin med det och resultatet blev en felfri ritt.

Individuellt är Malin Baryard Johnsson och Cue Channa näst bästa svenska ekipage på en 16:e plats.

Kampen om lagmedaljerna avgörs på fredagskvällen och där utmanas Sverige främst av Schweiz, Irland och Belgien.

Kampen om de individuella medaljerna avgörs inte förrän på söndag när den individuella finalen rids. De 25 bästa totalt efter de tre kvalomgångarna – kvällens laghoppning är också den tredje och sista individuella kvalomgången – går vidare till den individuella finalen.
