”Idrotten behöver mer nyanserade dopningsregler”
Jens Littorin

Beslutet från Cas, idrottens skiljedomstol, att stänga av Therese Johaug i 18 månader väcker starka reaktioner. Domen, som innebär att hon missar OS, skapar också diskussion kring bestraffningen av medveten dopning och sådan som sker oavsiktligt. Travis Tygart, chefen för USADA, den amerikanska antidopningsbyrån, förklarade tidigare i år i norska medier att han kommer att arbeta för att straffen för dopning som är oavsiktlig och inte prestationshöjande ska sänkas. Kaj Hobér, som i sju år var skiljedomare i Cas, håller med om att idrottens regler är stelbenta.

– Det låter som ett rimligt resonemang och jag kan känna sympati för mer nyanserade regler, säger Hobér, som under sin tid i Cas bland annat dömde i ett av OS-guldmedaljören på 100 meter, Justin Gatlins, två dopningsärenden.

Han var också med och stängde av rodelåkaren Zach Lund vid OS i Turin 2006, sedan amerikanen använt ett medel mot håravfall, som innehöll en förbjuden substans som kan användas för att dölja dopning. Hobér anser att det var uppenbart att Lund inte dopat sig med avsikt.

– Vi var tvungna att stänga av honom från OS, men det är ju inte den typen av dopning som är det stora problemet, säger Hobér, som betonar att han inte känner till detaljerna i fallet Johaug och att han därför inte har någon uppfattning om vad som är ett rimligt straff.

– Däremot är det ju klart att hon med de regler som gäller i idrotten i dag, att man alltid är ansvarig för det man har i kroppen, ska stängas av, säger Hobér.

Den finske Casdomaren Olli Rauste väckte tidigt uppmärksamhet i Johaugfallet när han i en DN-intervju hävdade att han skulle bli förvånad om inte norskan dömdes till två års avstängning. Han är därför inte förvånad över att Cas skärpte domen, men däremot att man stannade vid 18 månader.

– Den som gjort sig skyldig till ett ”signifikant fel”, som det står i reglerna, ska dömas till två år. Både Johaug och hennes läkare har förklarat att de inte jämförde innehållsförteckningen på salvan med Wadas lista över förbjudna medel, vilket måste sägas vara ett signifikant fel, säger Rauste och förklarar att det är först när domen blir offentlig som han bättre kan förstå hur hans kollegor i Cas resonerat.

– Men om Johaug inte anses ha gjort sig skyldig till ett signifikant fel när hon inte kontrollerade salvan är det ett faktum som lär få konsekvenser för framtida Casdomar, säger Rauste.

Han noterar de starka reaktionerna på domen mot nationalidolen i Norge och menar att det delvis grundar sig på okunskap. Rauste säger att till skillnad mot Norge har Finland haft många högprofilerade dopningsfall, vilket gjort att många i Finland har kvalificerade kunskaper kring dopningsreglerna.

– Jag är förvånad över att det finns norska jurister som inte känner till den aktuella definitionen av dopning. De talar om dopning som bruk av prestationshöjande medel, men den definitionen övergavs för länge sedan. I dag definieras dopning som att idrottaren har ett dopningsklassat medel i kroppen – och det är skillnad, säger Rauste.

Läs mer: Jens Littorin: Går inte att bortse från Johaugs oaktsamma attityd
