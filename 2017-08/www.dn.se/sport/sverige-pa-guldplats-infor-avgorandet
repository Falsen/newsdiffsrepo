Sverige på guldplats inför avgörandet
Malin Fransson

Henrik von Eckermann red först i det svenska laget även på´torsdagen och han och hästen Mary Lou fick revansch efter misslyckandet i den första omgången när Mary Lou trampade i vattengraven och stannade framför ett hinder.

På torsdagen var ekipaget felfritt över samtliga hinder. Visserligen blev det något retfullt ett tidsfel, men som helhet en bra comeback av ekipaget efter den tuffa starten på mästerskapet.

– Det känns fortfarande självklart tråkigt med det som hände i onsdags, men det var bara att försöka ladda om, berättar Henrik von Eckermann.

Något både han och Mary Lou gjorde med den äran.

Sveriges andra ekipage inne på banan på Ullevi var Malin Baryard Johnsson på Cue Channa och tillsammans levererade de en felfri ritt.

– Hon var supertaggad och hon var helt inställd på att hon inte skulle vara i en enda bom, säger Malin Baryard Johnsson.

– Det här är den bästa rundan som vi två någonsin har gjort tillsammans.

Sveriges tredje ekipage i lagtävlingen Douglas Lindelöw på Zacramento låg efter en fin runda i onsdagens tidshoppning på nionde plats individuellt

Ekipaget gjorde det mesta rätt även på torsdagen, men ett galoppsprång för mycket inför det sista hindret gjorde att en bom föll.

Sist i det svenska laget red Peder Fredricson på All In.

Silverekipaget från Rio var i ledningen efter onsdagens tidshoppning och ekipaget var bäst även på torsdagen.

Peder och All In var felfria över alla hinder och med det resultatet tog de upp Sverige i ledningen inför avgörandet på fredag kväll.

Tvåa i lagtävlingen är Schweiz och trea är Irland.

Läs mer: Vackra men tuffa hinder i Göteborg
