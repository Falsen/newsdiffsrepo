Sverige på guldplats inför avgörandet
Malin Fransson

Sverige har aldrig tidigare vunnit ett EM-guld i lag, men nu finns chansen.

Efter den andra omgången i lagtävlingen - som reds på torsdagen på Ullevi - tog Sverige steget upp från tredje till första plats.if(DN&&DN.Ads){DN.Ads.initAd('95de68bf-art1');}

Därmed har de svenska ryttarna avgörandet i egna händer inför den tredje och avgörande omgången som rids på fredag kväll.

Rider tre av de fyra svenska ekipagen Peder Fredricson/ All In, Henrik von Eckermann/ Mary Lou, Malin Baryard Johnsson/ Cue Channa och Douglas Lindelöw/ Zacramento felfritt är Sverige EM-guldmedaljörer oavsett vad konkurrenterna gör.

– Vi ska gå ut och käka tillsammans i kväll. Det var inte planerat från början men nu vill vi hålla ihop hela vägen, berättar Peder Fredricson när han pustat ut efter torsdagens spännande omgång.

Sverige fick en bra start när den andra lagomgången inleddes på Ullevi sent på torsdagseftermiddagen.

Efter misslyckandet i den första omgången fick Henrik von Eckermann och Mary Lou revansch när de klarade den svåra hoppbanan utan fel.

Visserligen fick ekipaget ett tidsfel men som helhet var det en mycket stark insats av ekipaget.

– Det som hände i onsdags känns självklart fortfarande tråkigt, men det var bara att försöka ladda om, säger Henrik von Eckermann.

Något både han och hästen Mary Lou gjorde med den äran.

Sveriges första felfria ritt fixade lagets andra ryttare Malin Baryard Johnsson på Cue Channa.

– Hon var supertaggad och helt inställd på att hon inte skulle vara i en enda bom, säger Malin Baryard Johnsson.

– Det här är den bästa rundan som vi två någonsin har gjort tillsammans.

Tredje ryttaren Douglas Lindelöw såg även han ut att vara på väg mot en felfri runda, men hästen Zacramento rev sista hindret.

Pressen var därför - som så ofta - stor på lagets sista ekipage Peder Fredricson och hästen All In.

När ekipaget red emot första hindret tystnade sorlet på Ullevis läktare.

Publiken följde nervöst varje språng och inte ens ett sus hördes förrän ekipaget red över mållinjen. Då bröt jublet ut och en leende Peder Fredricson kunde vinka till publiken.

Peder och All In hade än en gång levererat en felfri runda och därmed fört upp Sverige i topp inför avgörandet.

– Jag hittade det lugn som jag ville ha inför ritten, berättar Peder Fredricson.

– Det är klart att jag också kan bli nervös, men man får helt enkelt bestämma sig för hur nervös man får bli och sedan inte gå över den gränsen.

Tvåa i lagtävlingen är Schweiz, trea är Irland och fyra är Belgien. Mellan de fyra topplagen skiljer det dock jämnt. Mindre än ett nedslag - det vill säga fyra fel - skiljer lagen åt.

Fredagens avgörande lagomgång ingår också i den individuella tävlingen och efter två omgångar är Peder Fredricson och All In i topp där.

Den individuella finalen avgörs dock inte förrän på söndag. Dit går de 25 bästa efter onsdagen, torsdagens och fredagens kvalomgångar.

Efter två omgångar är Malin Baryard Johnsson näst bästa svenska ryttare på 16:e plats.

Läs mer: Vackra men tuffa hinder i Göteborg
