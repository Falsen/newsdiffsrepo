Glädjande sjundeplats för nervös ryttare och ägare
Malin Fransson

– Oj, vad glad jag blir. Det hade jag ingen aning om. Jag trodde att jag hade hamnat typ sist, säger en glad Felicia Grimmenhag när hon får beskedet att hon är bland de åtta ekipagen som är kvalade till küren.

Solen sken över Heden i Göteborg när det på måndagsmorgonen var dags för Felicia Grimmenhag och hennes häst Tarot E att rida in på en av Hedens två dressyrbanor för att rida sitt individuella program.if(DN&&DN.Ads){DN.Ads.initAd('370682fd-art1');}

På plats för att följa ekipaget fanns EM-ryttaren i dressyr Patrik Kittel som är en av ägarna till Felicias häst Tarot E.

– Det är minst lika nervöst att vara hästägare som att vara ryttare, konstaterar Patrick Kittel med ett leende när han står och blickar ut över banan.

Efter ritten var Patrik Kittel imponerad av det han hade sett.

– Det här var första gången som jag såg Felicia och Tarot tävla och de gjorde ett riktigt bra program, säger Patrik Kittel.

För Felicia Grimmenhag betydde det mycket att Patrik Kittel - och även ytterligare ett par av hästens ägare - fanns på plats för att följa hennes och Tarots EM-debut.

– Jag hade inte förväntat mig att Patrik skulle vara här så det var riktigt kul att se. Han är alltid glad och positiv, säger Felicia.

Hon fortsätter med ett skratt:

– Det kanske i och för sig gjorde att jag kände lite mer press eftersom jag ville göra det riktigt bra inför dem, men det är bra att vänja sig vid press.

Felicia Grimmenhags väg mot toppen har gått snabbt.

Så sent som i februari började hon rida hästen Tarot E - sedan ridsportprofilen Jana Wannius samlat ihop en grupp hästmänniskor som var beredda att sponsra henne - och först i Paralympics 2020 är tanken att ekipaget ska vara som bäst.

Läs mer: Felicia var ”död” i 15 minuter – nu rider hon EM

Insatsen i första EM-klassen i Göteborg visar dock att de redan nu är redo att tävla mot de bästa, även om nerverna hos både Felicia och Tarot gjorde att det blev ett par missar i det individuella programmet.

– Jag vet att om jag slappnar av slappnar också hästen av. Det tror jag är nyckeln för att det ska gå ännu bättre i de kommande klasserna, säger Felicia Grimmenhag.

På tisdagen avgörs lagtävlingen och på onsdagen küren där ryttarna rider egenkomponerade program till musik.

– Jag gillar Coldplay så jag rider till deras musik, berättar Felicia Grimmenhag.

– Küren är roligast att rida eftersom man alltid blir lite extra peppad av musiken, fortsätter hon.

Läs mer: Svensk EM-medalj i paradressyr
