Ståhls kast skulle gett VM-guld: ”Videon visar att mitt är längre”
Nils Palmgren

När vi talas vid på telefon är min första fråga hur det känns nu, 17 dagar efter VM-silvret, men jag hinner inte fråga klart, förrän det kommer ett reptilsnabbt svar i luren.

– 16 dagar, klart jag har koll, säger Daniel Ståhl och skrattar glatt.if(DN&&DN.Ads){DN.Ads.initAd('918638c4-art1');}

Man skulle kunna tro att han gick hemma i Järfälla och ältade och tänkte på de där två futtiga centrimetrarna som skilde upp till guldet.

Men det gör han inte.

– Jag ser den här silvermedaljen som en guldmedalj ändå. Den är historisk, så det grämer mig inte alls, säger Daniel Ståhl storsint och fortsätter:

– Han (Andriuz Gudzius, Litauen) är värd guldmedaljen. Jag har tävlat mot honom sedan 2010 ungefär. Han har vunnit allt som junior, VM och EM, och han är ett år äldre än jag så vi kommer tävla mot varandra många gånger på stortävlingarna framöver.

Så du kommer få din revansch?

– Ja, den kommer, svarar Daniel Ståhl självsäkert.

Centimeterdramat på den före detta Olympiastadion i London för snart tre veckor sedan, hade inte behövt bli något drama om inte Daniel Ståhl gjort övertramp i sitt första finalkast.

– Första kastet var det längsta, det var nästan 70 meter. Vi hade som mål att ta i rätt hårt i det första och andra kastet för att komma in i tävlingen bra. I det andra var det mer kontroll så jag gjorde 69,19 meter och det kändes bra.

– Sedan kontrade litauern direkt. Men det var en underbar kväll, faktiskt, säger Daniel Ståhl, som hävdar att han inte kände någon speciell press inför finalen. Däremot blev han nervös när han bara kastade 61,89 i sitt första kvalkast.

Eftersnacket till diskusfinalen kom mycket att handla om mätningen av kasten. Många kritiker menar att funktionärerna som markerar var diskusen slår ner, står för långt ifrån och att nedslagsmarkeringen ibland blir godtycklig.

Det anser även Daniel Ståhl.

– Jag tycker egentligen att om man har ett pers på 71 meter som jag, så ska de (funktionärerna) stå på 65 till 69 meter, alltså max fem meter ifrån var nedslaget tas, säger han och fortsätter:Jag ser den här silvermedaljen som en guldmedalj ändå. Den är historisk, så det grämer mig inte alls.

– Men oftast står de vid 60-meterslinjen och så springer de fram tio meter och så blir det typ ”vi såg landningen, men vi vet inte exakt”.

– Jag vet inte hur man ska bedöma det, men i spjut är det ju lättare och i slägga och kula blir det ett hål, det är mest i diskus det kan vara svårt att se för den (diskusen) kan ju antingen landa och bara glida eller så kan den landa på skaftet så det blir ett märke.

Daniel Ståhl vill egentligen inte göra någon stor sak av det, men han tycker att mätningen borde vara en fråga som det internationella friidrottsförbundet borde ta upp och diskutera. Men han säger samtidigt att det inte är en fråga som det pratas så mycket om mellan kastarna själva.

– Jag följer bara reglerna och så kastar jag så långt jag kan. Men det är klart att det är tråkigt i efterhand, konstaterar han.

Pappa Jan Ståhl däremot är säker på att silverkastet mättes fel och att det egentligen borde ha varit ett guldkast.

– Farsan har ju kollat lite och det stämmer när man ser på videon att mitt andra kast på VM är längre, men samtidigt är det svårt att säga. Det är de (funktionärerna) som sett nedslaget och de har väl rätt, men jag vet inte. Det är svårt att säga.

Längre än så sträcker sig inte Daniel Ståhls kritik.

När vi talas vid är han i Växjö och tränar med sin träningsgrupp under Vesteinn Hafsteinsons ledning. På fredag kliver han in i diskusringen i Helsingborg för att vinna sitt tredje SM-guld. Efter det återstår bara två tävlingar i år, Finnkampen och Diamond League-finalen i Bryssel, den han vann i fjol och där han fick sitt stora internationella genombrott.

– Slänger jag bara 65 meter på SM och Finnkampen så är det bra, men sedan ger jag allt på Diamond League-finalen.

Det är som en VM-final?

– Jo, det är det eller som en Champions League-final.

Ska du få din VM-revansch direkt?

– Kanske det. Det är en viktig tävling för mig, säger Daniel Ståhl och man förstår hur mycket han längtar efter att få sätta Andriuz Gudzius på plats.

Läs mer: Silver för Daniel Ståhl – två centimeter från guld
