Wiland räddade Hammarby
Hans Jansson

För andra gången den här säsongen var det fullsatt på Tunavallen.

Precis som mot Djurgården passerade nu 7.500 personer vändkorsen, men storpubliken bjöds inte på någon bra eller underhållande match.

Framför allt blev det inga mål.

Hammarby dominerade i första halvlek när det gällde målchanser och den bästa möjligheten skapade mittfältaren Jiloan Hamad som läckert vände upp i straffområdet.

Men AFC-målvakten Alireza Haghighi reflexräddade.

Hammarby hade sju avslut i första mot hemmalaget som bara skapade ett.

Johan Wiland fick betydligt mer att göra i den andra. AFC skapade sju avslut. En kvart in andra halvlek vann Omar Eddahri en höjdduell och nickade bollen vid stolproten där Johan Wiland gjorde en enhandsräddning.

Hammarby hade par bra möjligheter till ett ledningsmål, bland annat en dubbelchans där nye norrmannen från Molde Sander Svendsen avslutade med skott högt över.

Det var AFC fick den sista riktigt heta chansen att avgöra matchen..

Omar Eddahri var ytterst nära med ett lobbskott att överlista Johan Wiland som sträckte ut och räddade bollen till hörna.

AFC har vaknat till liv i bottenstriden med oavgjort mot AIK och 3–1 mot suveräna serieledaren Malmö FF.

Nu blev det en viktig poäng igen.

– Vi blev lite för låga i första halvlek. Men vi hittade inte länken mellan försvar och anfall, Men jobbade upp det i andra. Vi ska kunna göra mål. Jag hade två, tre situationer där jag gör det bra. Men deras målvakt ska också ha cred, säger Omar Eddahri i intervjun med C More.

AFC ligger fortfarande sist i allsvenskan och har två matcher framför sig: Östersund borta och Sundsvall hemma.

– Vi känner oss starka och i fas. Det ska bli högintressant, säger Eddahri.

För Hammarby väntar närmast derbyt mot AIK efter landslagsuppehållet.
