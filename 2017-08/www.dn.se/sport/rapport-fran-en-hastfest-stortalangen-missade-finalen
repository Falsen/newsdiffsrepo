Rapport från en hästfest: Stortalangen missade finalen
Malin Fransson

När? EM i ridsport pågår till och med söndag.

Var?EM avgörs i Göteborg med Ullevi som huvudarena där dressyren och hoppningen avgörs. Fyrspannskörningen avgörs på Heden och i Slottsskogen.

Talangen missade lagfinalenIrländske hopptalangen Bertram Allan petades oväntat inför förra sommarens OS i Rio de Janeiro.

Han blev dock uttagen i Irlands EM-lag, men mästerskapet i Göteborg blev en besvikelse för 22-åringen.

I den första lagomgången blev det både en rivning och en vägran för honom och hästen Hector van d´Ábidijhoeve, och i torsdagens omgång var det inte mycket som stämde.

Ekipaget blev uteslutet sedan Hector van d´Ábidijhoeve vägrat två gånger. Den sista gången trillade Bertram Allan dessutom av hästen.

Bertram Allan skadade sig inte, men efter de två misslyckade insatserna valde Bertram Alan i samråd med den irländske förbundskaptenen Rodrigo Pessoa att stryka sig i fredagskvällens lagfinal.

Irland fick därmed avsluta lagtävlingen med bara tre ryttare.

Mathisen firade födelsedagen på dressyrbananDressyrryttaren Rose Mathisen fyllde på fredagen 58 år och hon firade födelsedagen med att rida inne på Ullevi när det på eftermiddagen var dags för den första individuella klassen Grand Prix Special.

Hon och hästen Zuidenwind svarade för en klart godkänd insats som resulterade i 72,353 procent.

Ett resultat som födelsedagsbarnet var väldigt nöjd med och som räckte till en 15:e plats.

Rose Mathisen var därmed kvalad till lördagens kür-klass, men max tre ekipage från land får ställa upp och eftersom de övriga tre svenska ryttarna Therese Nilshagen, Patrik Kittel och Tinne Vilhelmson Silfvén var före Rose Mathisen tog EM-slut för födelsedagsbarnet på fredagen.

Idrottsministern på besökPå lördagen kommer nya idrottsministern Annika Strandhäll till Göteborg för att på plats följa EM och för att träffa representanter från Ridsportförbundet och Riksidrottsförbundet.

Det här blir Annika Strandhälls första officiella besök som idrottsminister.

Dressyr för fyrspannenFyrspannskuskarna inledde på fredagen sin medaljjakt i Göteborg när det var dags för dressyr.

Ingen av de svenska kuskarna Fredrik Persson, Axel Olin och Johan Dengg är med i toppen efter dressyrmomentet, men det var inte heller väntat. Dressyren är inte deras starkaste sida.

Det finns dock förhoppningar att de kan avancera uppåt i resultatlistan efter maraton.
