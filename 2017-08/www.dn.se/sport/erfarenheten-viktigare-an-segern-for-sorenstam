Erfarenheten viktigare än segern för Sörenstam
Anders Wallin/TT

Mellan 16:e och 17:e hålet på Des Moines Golf & Country Club samlade Annika Sörenstam ihop stora delar av sitt lag.

I trädens skuggor tittade gruppen på när Emily Pedersen, Danmark, träffade green. Sedan klev de ut på fairway och såg till att den 21-åriga debutanten fick sällskap under den korta promenaden upp mot banans 16:e flagga.if(DN&&DN.Ads){DN.Ads.initAd('4b1b14bb-art1');}

Det är ett av många minnen som Sörenstam har samlat på sig under veckan i Des Moines, Iowa, USA.

– Stämningen som vi har haft i laget... Det kom väldigt naturligt med allihop. Vi har haft så himla kul och vi har suttit på kvällarna, snackat och peppat och alla har stått upp och sagt något. Det har verkligen varit rakt från hjärtat, säger hon.

– Det är ju det svåraste att få fram men det har vi lyckats med. Nu räckte det inte den här gången men jag tror inte vi kommer titta tillbaka på den här veckan och vara irriterade över resultatet.

I stället kommer Sörenstam, som sedan tidigare sagt att hon inte kommer att fortsätta att vara Europas kapten, minnas tiden som hon har haft tillsammans med ledarna och spelarna.

Och kanske allra mest den känslosamma kvällen före Solheim Cups tolv avslutande singelmatcher.

– Det blev en massa tårar och det var servetter över allt. Det är klart att man blir rörd när man är uppskattad, men det här är något som vi alla har gjort tillsammans.

Hur ser du på att fortsätta som kapten, trots att du tidigare har sagt nej?

– Vi har andra kandidater, och den största är väl Catriona (Matthew). Det vore mest naturligt. Alla ska få chansen att göra det här. Jag har varit med så många gånger, så man får öppna upp platsen till någon annan som kan få vara med om de här upplevelserna, säger hon.

Men om du ändå blir tillfrågad att leda Europas lag om två år i Skottland?

– Då säger jag nej. Jag är nöjd. Jag har inga planer på att göra det här igen.

Efter två speldagar av Solheim Cup skakade Annika Sörenstam på huvudet. Kaptenen trodde inte att det hon precis hade fått bevittna på Des Moines Golf & Country Club var möjligt.

Hemmanationen hade lyckats med det mesta. Efter fina chippar, bunkerslag och långa puttar ledde USA med 10,5–5,5, vilket innebar att Europa behövde vinna nio av de tolv avslutande singelmatcherna.

Det var en uppgift som visade sig vara alldeles för svår.

Europa vann fem matcher, fick två oavgjorda och rundade av singlarna, precis som USA, med sex poäng.

Därmed försvarade USA titeln som de för två år sedan säkrade – efter stor dramatik – under den sista dagen av tävlingen i Tyskland.

– Vi gasade, alla gasade, men de kom först i mål. Det är det enda man kan säga, säger Sörenstam.

– Ibland handlar det inte bara om resultatet. Det här har handlat om resan, och under de senaste 18 månaderna har jag lärt mig så mycket. Jag är stolt över tjejerna och att jag har fått lära känna dem. Jag har fått nya vänner och nya minnen.

Vad väntar nu?

– Jag fick en cykel av spelarna som jag ska använda i min kommande triathlontävling. Förra gången hade jag en mountainbike och då körde alla bara förbi men nu har jag en riktig cykel, säger Annika Sörenstam.

Läs mer: Hans Jansson: Europa spelade bra – men USA spelade ännu bättre
