Kittel vill föra drömmen vidare
Malin Fransson

Torsdagen var en dag av reflektion för de svenska dressyrryttarna.

Kvällen före hade de i en spännande kamp med länder som Storbritannien och Nederländerna ridit hem ett lagbrons. Det var Sveriges första lagmedalj i ett mästerskap på tio år.

– Det var skönt att få en tävlingsfri dag. Det var en intensiv onsdag och efteråt var jag helt slut, berättar Patrik Kittel.

Patrik Kittel red sist i laget på mästerskapsdebuterande hästen Delaunay.

Pressen på ekipaget var stor men Patrik och Delaunay levererade och såg till att få de procent som behövdes för att Sverige skulle ta medalj.

– Den här medaljen betyder självklart mycket för mig, men jag hoppas och tror att den också betyder mycket för svensk dressyr, säger Patrik Kittel som 2011 tog EM-brons individuellt.

– Jag minns när jag själv satt på läktaren under VM i Stockholm hur tagen och fascinerad jag blev över alla fina ritter jag såg. Och jag minns hur det fick mig att börja drömma, säger Patrik Kittel.

På fredagen är vilan över för dressyrryttarna. Då börjar kampen om de individuella medaljerna.

I EM delas det två uppsättningar av individuella medaljer ut - i Grand Prix Special som avgörs på fredagen och i kür-klassen som avgörs på lördagen.

I Grand Prix Special får de 30 bästa från lagtävlingen rida vilket innebär att samtliga fyra svenska bronsekipage Therese Nilshagen/ Dante, Patrik Kittel/ Delaunay, Tinne Vilhelmson Silfvén/ Paridon Magi och Rose Mathisen/ Zuidenwind finns med i startlistan.

– Jag ska försöka göra en säker runda och sedan får vi se hur långt det räcker, säger Patrik Kittel.

Till küren på lördag går de 15 bästa efter Grand Prix Special vidare.
