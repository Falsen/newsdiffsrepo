Jack kan bli historisk: ”Fajtas för min dotter”
David Hjorter/TT

Badou Jack blev Sveriges nionde boxningsvärldsmästare genom tiderna när han i april 2015 överraskade och besegrade den WBC-titelförsvarande amerikanen Anthony Dirrell i supermellanvikt i Chicago.

I januari i år försvarade 33-årige Jack, uppväxt i Stockholm men bosatt i Las Vegas sedan flera år, sin WBC-världsmästartitel för tredje gången i den oavgjorda matchen mot engelsmannen James DeGale.if(DN&&DN.Ads){DN.Ads.initAd('47162162-art1');}

Efter den fajten sade svensken upp sitt bälte för att flytta upp en viktklass till lätt tungvikt (max 79,3 kg) eftersom det inte går att vara mästare i flera viktklasser samtidigt.

Natten mot söndag går Badou Jack sin första proffsmatch i lätt tungvikt på tre år.

Tack vare sin promotor Floyd Mayweather Jr så får han chansen i en VM-match direkt – mot WBA-titelhållaren Nathan Cleverly från Wales – på den upphaussade boxningsgalan i T-Mobile Arena i Las Vegas där Mayweather själv möter MMA-stjärnan Conor McGregor.

– Det har varit mycket uppmärksamhet. Men jag har tränat på bra och haft möjlighet att träna själv utan folk runtomkring, säger Badou Jack på telefon från USA.

Svensken har ett proffsfacit på 21 segrar (varav 12 på knockout), två oavgjorda och en förlust.

Han har tidigare gått sex proffsmatcher i lätt tungvikt och vunnit alla. Francisco Sierra, Mexiko, besegrade han på knock i sjätte ronden i december 2014.

Den enda förlusten hittills som proffs kom när Jack knockades i första ronden av Derek Edwards, USA, i supermellanvikt i februari samma år.

Jack, som lämnade den tre kilo lättare supermellanviktsklassen för att återigen slippa banta, är nöjd med sin uppladdning inför WBA-titelfajten mot Cleverly.

Den 30-årige motståndaren från Wales har 30 segrar (16 på knockout) och tre förluster (en knock) under sin proffskarriär.

– Det här har varit min bästa camp någonsin. Han (Cleverly) är en stark och tuff motståndare men jag är bättre på alla plan, säger Badou Jack.

Vinner Jack söndagsmorgonens titelmatch så blir han första svensk någonsin att vinna en VM-titel i två olika viktklasser.

Även om organisationen WBC (där Jack var mästare tidigare) anses mer prestigefylld än WBA.

– Båda är världsmästarbälten, så för mig spelar WBA eller WBC ingen roll, säger han.

WBA-organisationen har flera mästare. I lätt tungvikt är amerikanen Andre Ward så kallad supermästare. En möjlig nästa motståndare för Jack vid seger mot Cleverly.

– Kanske att jag går upp till cruiservikt (max 90,9 kg) i framtiden, men nu gäller lätt tungvikt, säger svensken.

Badou Jack, som bor med sin fru Yasemin och 1,5-åriga dotter Malaniyah i Las Vegas, hyllar ofta betydelsen av sin familj. Så även nu.

– De betyder allt för mig. Jag fajtas för min dotter.
