Murray drar sig ur US Open
TT-AP

– Jag har haft problem med höften ända sedan min match mot Stan (Wawrinka) i Paris. Jag gjorde allt jag kunde för att kunna spela här och tog därför flera veckor ledigt efter

Wimbledon, säger Murray på en presskonferens i New York.

– Jag besökte många höftspecialister, försökte med vila och rehabträning.

Murray säger att han inte skulle ha förvärrat skadan genom att spela, men att han inte kan röra sig ordentligt.

– Det var en fråga om tid. Tyvärr hann jag inte bli redo. Jag har tränat de senaste dagarna, men det gör för ont för att jag skulle ha en chans att gå in och vinna turneringen. Och det är ju det som jag är här för att försöka göra. Jag hoppas kunna spela igen så snart som möjligt, och jag hoppas att det sker före årsskiftet.

Murray vann US Open 2012.

Han är inte den ende världsstjärnan som tvingas dra sig ur New York-turneringen. Den regerande mästaren, serben Novak Djokovic, är också skadad liksom världsfyran Stan Wawrinka, Schweiz, världstian Kei Nishikori, Japan, och den elfterankade kanadensaren Milos Raonic.
