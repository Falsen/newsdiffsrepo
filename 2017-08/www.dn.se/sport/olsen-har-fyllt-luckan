Olsen har fyllt luckan
Anders Sännås Lundqvist

Olsen spelar sedan ett och ett halvt år tillbaka i FC Köpenhamn. En klubb med vinnarkultur, som upplever lite av en kris, sedan man inlett ligaspelet skralt och även missat gruppspel i Champions League.

– Vi hade en fantastisk förra säsong, där vi gick långt i Europaspelet, vi vann ligan, vi vann cupen. Så förhoppningarna inför den här säsongen var höga.

– Men vi sålde några bärande spelare, Ludde (Ludwig Augustinsson) var en av dem, och fick starta med tre nya i backlinjen.

– Men vi är klara för Europa League, så vi har smält att vi åkte ur Champions League.

Påverkar det dig, att du efter alla nollor förra säsongen, har släppt in mål i höst?

– Nej, inte ett dugg. Det har faktiskt gått bättre för mig personligen, trots att vi tappat poäng och släppt in mål. Statistiken visar att jag haft ännu mer att göra än förra säsongen. Och jag känner att jag höjt mig i mitt spel. Jag är bättre, och självförtroendet är det inget fel på.

Det kom in bud även på Robin Olsen under sommaren, men FCK valde att behålla honom.

– Det var bra klubbar från bra ligor som hörde av sig. Men det gäller (för mig) att respektera klubben också. Vi hade redan sålt spelare i det läget. Jag har väl något ”tjänsteår” kvar i FCK.

Olsen säger att det kändes tufft att stanna.

– Du hade chansen att komma till en av världens bästa ligor, den bästa ligan i världen (Premier League), så det är klart att det kändes tufft. Men samtidigt gäller det att fortsätta spela bra. För chansen kanske kommer nästa säsong igen, eller kanske redan till jul, vad vet jag, och då gäller det att vara i så bra form som möjligt, om inte bättre.

– Så jag bestämde mig för att köpa deras (FCK:s) resonemang, och samtidigt försöka göra ännu bättre ifrån mig.

Det hela mynnade ut i att Robin Olsen har ett löfte från klubbledningen att kunna lämna inför nästa säsong.

Nu kliver ni in i slutskedet av VM–kvalet. Känner ni större press nu, i och med att ni toppar gruppen?

– Nej, tycker jag inte. Vi har haft den pressen på oss själva hela tiden. Sedan har väl pressen utifrån ökat efter den senaste matchen (segern mot Frankrike).

Olsen säger att mötet med Frankrike är en match han aldrig kommer att glömma. Men säger också att man inte kan leva på den.

– Det är känslan från den matchen vi måste ha med oss även mot Bulgarien. Och vi förväntar oss sex poäng från matcherna mot Bulgarien och Vitryssland.
