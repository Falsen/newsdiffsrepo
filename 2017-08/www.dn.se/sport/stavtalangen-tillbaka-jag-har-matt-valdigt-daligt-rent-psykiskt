Stavtalangen tillbaka: ”Jag har mått väldigt dåligt rent psykiskt”
Niklas Wihlborg

Melker Svärd Jacobssons 2016 var en unik resa där topparna var rekordhöga och dalarna avgrundsdjupa.

– Jag känner både positivt och negativt kring förra året. Det var fantastiskt att komma tillbaka och känna att allt funkade, säger han till Sydsvenskan sexton månader efter sitt livs hopp.if(DN&&DN.Ads){DN.Ads.initAd('0797ac03-art1');}

Tidigt på våren hoppade han 5,70 på en tävling i Austin i USA och fixade då en OS-biljett. Resultatet var personbästa och visade att 22-åringen var tillbaka på allvar efter ett skadefyllt 2015.

Senare på sommaren kvalade han in till EM-finalen i Amsterdam, men redan då hade hälsenan börjat krångla.

Finalen valde han att inte delta i. Han ville inte riskera att förvärra skadan och äventyra OS i Rio där han siktade på att prestera maximalt.

Sommarveckorna gick, men skadan ville inte ge med sig och till slut fick Melker Svärd Jacobsson stryka sig från stavkvalet i OS.

– Det var skittungt efter OS. Det satt i länge och det gör det delvis fortfarande. Vägen tillbaka har varit mer en mental kamp att tycka att det är kul igen än att bli fysiskt redo. Alla möjliga tankar har passerat förbi.

Talangen var på väg att ta ett rejält kliv i karriären när de tuffa motgångarna kom.

– Jag har mått väldigt dåligt rent psykiskt och det har gjort att jag har lagt fokus på andra grejer. Främst har jag kört på hårt i skolan istället. Det kämpiga har gått i perioder.

Han läser nu till läkare parallellt med friidrottssatsningen där han bytt MAI mot Örgryte.

– Eftersom det varit så kämpigt den senaste tiden har det varit skönt att komma ifrån lite och skolan ger ett annat fokus. Under den här tiden har studierna hjälpt mer än det stjälpt tycker jag.

Han hann inte riktigt bli återställd för att vara med och konkurrera om en plats i VM i London i somras, vilket han först också såg som ett misslyckande.

– Men när jag idag ser objektivt på det så var det inte så konstigt, men just då kändes det jobbigt att missa ännu ett mästerskap.

De kommande två helgerna blir hans avslutning på en kort säsong. Först väntar SM i Helsingborg och därefter Finnkampen på Stockholms Stadion.

Målet är att vinna båda tävlingarna.

– Så är det, men det hade också varit skönt att komma från den här säsongen med ett bra resultat. I tidigare tävlingar har det bara varit "nästanresultat", som nästan tog mig till VM och att jag nästan klarade 5,70 igen. Hade jag kunnat göra en bra tävling och nå mer än 5,60 så hade det varit skönt.

Efter Finnkampen väntar en månads ledighet och sedan ska han börja tänka på framtiden. Hur den blir bestämmer huvudet och kroppen.

– Jag måste må bra för att kunna göra en ny satsning. Det är prio ett att göra det och att tycka det man håller på med är kul. Fysiskt är det inga problem utan det är helt och hållet det psykiska som är den avgörande faktorn, säger han.
