Favorit i repris på Stockholms gator
Hans Jansson

29-åringen var ohotad och vann med en minut och 21 sekunder före brittiskan Jessica Learmonth som var snabbast efter simningen och delade ledningen efter cyklingen.

Trea i mål var Ashleigh Genlte, Australien.

På den avslutande milen löpning var det ingenting som kunde stoppa Flora Duffy som på lätta steg tog sig runt och tog emot publikens jubel på Slottsbacken.

– Det var en fantastisk fin bana och jag är verkligen glad att jag lyckades försvara min seger. Jag gillar verkligen att tävla här. Det var än häftig känsla att springa på upploppet. Publiken var underbar, säger Duffy som haft en bra utveckling det senaste året.

– Det är cyklingen som jag framför allt utvecklat. Banan här i Stockholm passar mig mycket bra. Simningen kan vara lite skakig, men i dag hängde jag med bra, säger hon.

Duffy har dominerat säsongen och tog nu sin femte seger för säsongen, det har bara amerikanskan Gwen Jorgensen klarat tidigare.

Lisa Nordén, Sveriges stora stjärna, som inte kunde medverka på grund av skada var imponerad.

– Det var ett fantastiskt lopp av Flora. Hon är i en fantastisk form och har gått från klarhet till klarhet den här säsongen. Hon är otroligt bra på att trycka ifrån i cyklingen, säger Nordén.

Det är många nya namn som tagit plats i prislistorna, naturligt ett år efter OS, tycker Nordén.

– Det är ett par av de bästa tjejer som har fått barn och därför inte tävlar. Det ger chans för lite yngre att komma fram, säger Nordén.

Hennes egen comeback är långt borta.

– Just nu känns det så. Men i oktober ska jag kunna springa igen. Hela säsongen är körd så vi börjar en tidig uppbyggnad inför nästa år i stället, säger Lisa Nordén som vann premiärupplagan i Stockholm 2012.
