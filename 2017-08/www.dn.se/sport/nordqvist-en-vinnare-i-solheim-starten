Uppdaterad 20:32

Publicerad 20:09


Nordqvist en vinnare i Solheim-starten



TT


Följ skribent




Körtelfebern till trots inledde Nordqvist spelet i Des Moines på ett imponerande sätt. Georgia Hall agerade från och till nervöst i sin Solheim Cup-debut, men rutinerade Nordqvist visade upp en imponerande stabilitet och såg till att paret kunde besegra Paula Creamer och Austin Ernst med 3/1.

Det svensk-engelska paret tog initiativet tidigt och gick fram till ledning redan på det andra hålet. Tre gånger under de första elva hålen var de också två upp, men amerikanskorna gjorde matchen jämn. Ända tills det 16:e hålet då Nordqvist med en perfekt putt såg till att paret låg två före igen. På 17:e säkrades sedan segern.

– Jag slog väldigt bra puttar. Den på trean för att dela och sedan hade vi många till, den på tian var helt magisk. Georgia satte upp bollarna väldigt bra, så det var kul. Det kändes som att vi hade övertaget och det var en ganska rättvis vinst, sade Anna Nordqvist som får vila i kvällens bästboll.

Det engelska paret Melissa Reid och Charley Hull, som gick i första bollen mot Cristie Kerr och Lexi Thompson, såg länge ut att ge Europa en perfekt start och var två hål upp med lika många kvar att spela. Men amerikanskorna vann båda de återstående hålen och räddade lika.

I stället tog Karine Icher, Frankrike och Catriona Matthew, Skottland, Europas andra seger medan Danielle Kang och Lizette Salas tog USA:s seger.

Svenska debutanten Madelene Sagström ställdes över i foursome då lagkaptenen Annika Sörenstam ville satsa på en rutinerad uppställning. Hon spelar dock senare i kväll i bästboll tillsammans med Jodi Ewart Shadoff, England, mot Michelle Wie och Danielle Kang.USA är favorit mot Europa, men fick storstryk senast på hemmaplan för fyra år sedan. För två år sedan i Tyskland tog dock amerikanskorna revansch.

Läs mer: Guide: Solheim Cup 2017
