Uppdaterad Igår

Publicerad Igår


Nordqvist en vinnare i Solheim-starten



TT


Följ skribent




Kapten Annika Sörenstam ville inte vara förutsägbar inför det inledande foursomespelet i Des Moines, Iowa, USA.

Just av den anledningen satte hon Anna Nordqvist – som hade slagit Europas första slag 2011, 2013 och 2015 – först i tredje matchen.

Och det var ett taktiskt spel som fungerade och visade vägen fram till Europas ledning med 2,5–1,5 efter foursomespelet.

En av nyckelspelarna?

Anna Nordqvist.

– Jag slog väldigt bra puttar. Den på trean för att dela och sedan hade vi många till, den på tian var helt magisk. Georgia (Hall) satte upp bollarna väldigt bra, så det var kul, sade hon.

– Det kändes som att vi hade övertaget och det var en ganska rättvis vinst.

Det svensk-engelska paret tog initiativet tidigt och gick fram till ledning redan på det andra hålet.

– Sedan satte Paula (Creamer) en långputt på trean och det var viktigt att jag svarade. Det var lite fram och tillbaka där men det kändes ändå som att vi hade övertaget. Vi spelade bättre, sade Nordqvist.

Tre gånger under de första elva hålen var Nordqvist och Hall också två upp, men USA, Creamer och Austin Ernst, gjorde matchen jämn. Ända tills det 16:e hålet då Nordqvist med en perfekt putt såg till att paret låg två före igen.

På 17:e säkrades sedan segern och duon jublade tillsammans med delar av den stora publiken på Des Moines Golf & Country Club.

– Jag har inte spelat Solheim Cup med så här mycket folk. Det är kul att de är här och att min familj är här, sade Nordqvist.

Familjen, ja.

Det syntes var Anna Nordqvists nära och kära var någonstans. Alla hade nämligen på sig peruker i blått och gult samt gula heltäckande – från huvudet och nedåt – spandexoveraller.

– De var helt underbara... Det var jag som köpte grejerna, sade Anna Nordqvist och skrattade.

Karine Icher, Frankrike, och Catriona Matthew, Skottland, ordnade Europas andra seger medan Danielle Kang och Lizette Salas tog USA:s enda.

Svenska debutanten Madelene Sagström ställdes över i foursome då lagkaptenen Annika Sörenstam ville satsa på en rutinerad uppställning. Hon fick göra sin debut i bästbollen i par med Jodi Ewart Shadoff, England.

Läs mer: Guide: Solheim Cup 2017
