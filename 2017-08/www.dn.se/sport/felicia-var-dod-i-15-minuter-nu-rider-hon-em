Uppdaterad Igår

Publicerad Igår


Felicia var ”död” i 15 minuter – nu rider hon EM



Malin Fransson


Följ skribent




















Det var en av sommarlovets första dagar.

Felicia Grimmenhag var på väg till en kompis i Skokloster för att bada. Bakom henne på mopeden satt en kompis.

I en korsning på väg ut på länsväg 55 där Felicia hade företräde smällde det.

En 26-årig man som kom körande snabbt – för snabbt – i sin Porsche körde på mopeden.

Felicias kompis kastades bakåt och bröt foten, Felicias skador visade sig vara betydligt allvarligare.

Strax efter att ambulanshelikoptern hade kommit fram till Akademiska sjukhuset i Uppsala slutade Felicias hjärta att slå.

Felicia var död i 15 minuter innan läkarna lyckades få i gång hennes hjärta igen.

Läkarna lyckades rädda hennes liv men när Felicia vaknade – efter att ha varit nedsövd i tre dagar – fick hon veta att de hade varit tvungna att amputera båda benen.

– Det svåraste när jag vaknade var nog osäkerheten. Okej, jag har inga ben längre men vad innebär det? Jag hade ingen erfarenhet av funktionshinder och kunde inte riktigt föreställa mig hur mitt liv skulle se ut. Skulle jag över huvud taget ha något liv eller skulle jag ligga i en säng hela dagarna, berättar Felicia Grimmenhag.

– Redan när jag var liten var jag en sådan där envis unge som alltid sa ”kan själv”, och att förlora den självständigheten skrämde mig.

Plötsligt syns ett leende i Felicias ansikte och hon fortsätter:

– Det tog bara några månader sedan insåg jag att jag faktiskt skulle kunna klara mig själv. Då blev det genast enklare att hantera det som hade hänt.

– Därmed inte sagt att jag inte har haft svackor. Det tror jag alla har någon gång, men då får man ge sig själv lite tid och sedan gå vidare.

Några år före olyckan hade Felicia Grimmenhag – som började rida på ridskola som ung – egentligen slutat att rida. Ändå var det ridningen som skulle hjälpa henne tillbaka när allt förändrades den där junidagen 2011.

När Felicia låg i sjuksängen var det längtan efter att åter sitta på hästryggen som gav henne kraften att kämpa.

– Riktigt varifrån första tanken om att jag ville rida igen kom kan jag inte svara på, men jag minns att jag tänkte ”rida är något man borde kunna göra även om man inte har ben”, berättar Felicia Grimmenhag.

När tanken hade slagit rot började hon googla på nätet för att se om det faktiskt var möjligt.

– På Youtube hittade jag en tysk ryttare som också hade amputerat benen och som red dressyr. Då tänkte jag att om hon kan borde jag också kunna.

Det kunde hon.

Nio veckor efter olyckan satt Felicia Grimmenhag på hästryggen igen.

Nu har sex år hunnit gå och den före detta ridskoleryttaren är redo för mästerskapsdebut.

När EM – som inleds på måndag – avgörs i Göteborg är Felicia Grimmenhag och hästen Tarot E ett av de svenska paradressyr-ekipagen som ska tävla om medaljerna.

– Det är så stort och häftigt att det nästan är svårt att greppa, säger Felicia Grimmenhag.

Underlaget på tävlingsplatsen i Falsterbo där vi träffas är lika ojämnt som mjukt, men Felicia Grimmenhag hanterar rullstolen med van hand.

Vi pratar om den specialbyggda sadeln som Felicia nyss har fått.

– Den har ett handtag längst fram och de har byggt som ett stöd för mina stumpar. Runt varje ben har jag sedan ett kardborreband, berättar Felicia.

– För mig är det jättestor skillnad mot tidigare när jag red i en gammal sadel utan något egentligt stöd alls. När jag testade den nya sadeln första gången fick jag en riktigt aha-upplevelser och insåg att det är så här det ska kännas att rida dressyr, fortsätter hon med ett skratt.

Minst en gång under varje ridlektion får alla ryttare höra att de måste jobba mer med skänklarna – det vill säga benen.

När man inte har några ben som kan jobba hårdare får man vara kreativ.

I varje hand har Felicia ett ridspö. De användas inte för att tillrättavisa hästen utan fungerar mer som hjälp för att visa hästen vilka rörelse den förväntas göra. Genom att peta med spöet i vänster eller höger hand ger Felicia hästen direktiv.

– Dessutom använder jag rösthjälperna mycket, berättar hon.



Felicias största styrka som dressyrryttare är dock hennes sits.

– Jag får ofta höra att jag har en stark sits. Till viss del beror det säkert på att jag kompenserar för att jag inte har skänklar, säger Felicia.

För att kroppen ska orka med den tuffa utmaning det är att vara dressyryttare tränar Felicia styrketräning flera gånger i veckan.

– Sedan en tid tillbaka jobbar jag med en personlig tränare. Som ryttare är jag en atlet och jag måste ta hand om min kropp. Styrketräningen ger mig bättre kroppskontroll, vilket gör mig till en bättre ryttare.

När Felicia Grimmenhag bestämde sig för att hon ville börja rida igen var det Marie Tulesjö, som är mamma till en av Felicias kompisar, som gjorde det möjligt.

Marie Tulesjö hade en häst som ansågs tillräckligt tillförlitlig för att den skulle passa Felicia.

Under de första åren var ridningen främst ett fritidsnöje, och ett bra sätt att koppla av när vardagen kändes tung.

– Men en dag åkte vi och tittade när paralandslaget var i Strömsholm. Då bestämde jag mig för att det var dit jag ville försöka nå.

Sex år senare är Marie Tulesjö fortfarande en viktig del av Felicias ryttarliv.

– Hon hade nog aldrig drömt om att det skulle eskalera till det här, säger Felicia med ett skratt och börja berätta om långa resor till tävlingsplatser i Europa dit Marie har kört transporten och varit den som har hjälpt Felicia på plats.

– Hennes stöd betyder självklart mycket och hon är en stor förklaring till varför jag utvecklats mycket som ryttare. Eftersom hon är på plats under träningspassen får jag hela tiden feedback på vad jag gör bra och vad som måste bli bättre.

Snart märktes det att Felicia hade talangen som krävdes för att bli en mästerskapsryttare.

Problemet var att hon behövde en häst som kunde matcha hennes talang.

Bra tävlingshästar är inte enkla att hitta och dessutom kostar de mycket pengar. De pengarna hade inte Felicia, men hjälpen skulle visa sig komma från ett oväntat håll.

Jana Wannius – som är ansvarig för de stora Falsterbotävlingarna – hade lärt känna Felicia och bestämde sig för att försöka hjälpa henne.

Han tog kontakt med en några andra ridsportprofiler, och tillsammans bestämde de sig för att sponsra Felicia med en ny häst.

En av dem var landslagsryttaren i dressyr Patrik Kittel.

– Det som gjorde att jag ville vara med i den här satsningen är den kraft som Felicia utstrålar. Det handlade inte på något sätt om medlidande utan jag blev inspirerad av hennes energi, styrka och passion, säger Patrik Kittel.

I likhet med Felicia är Patrik Kittel uttagen till EM i Göteborg och när jag frågar Patrik om han kommer att ha tid att se Felicias ritter under EM tittar Patrik på mig med en blick som tydligt visar hur korkad han tycker frågan är.

– Jag kommer att ta mig tid, svarar Patrik med bestämd röst.

När det första stora hindret i jakten på en mästerskapshäst var övervunnet återstod ett nästan lika stort – nämligen att hitta den där rätta hästen.

Det tog sin tid, men i början av året föll alla pusselbitar på plats.

Via sin tränare OS-ryttaren Mads Hendeliowitz fick Felicia höra talas om tioårige Tarot E.

– När jag rider nya hästar brukar deras första reaktion vara en viss förvåning eftersom de inte är vana vid en ryttare som inte har några skänklar, men med Tarot var känslan annorlunda. Han var genast med på noterna.

I februari var affären klar.

– Då hade jag inte ens en tanke på EM utan vi köpte honom med sikte mot Paralympics i Tokyo 2020, berättar Felicia.

Men när två individer trivs tillsammans kan bra saker hända snabbt.

Under våren och sommaren svarade Felicia och Tarot E för flera starka insatser, med guld såväl individuellt som i lag i nordiska mästerskapen i slutet av juni som den starkaste.

Framgångarna i NM gav ekipaget EM-biljetten.

– Egentligen ska det inte gå så här fort när man får en ny häst men av någon anledning har det gjort det för oss, säger Felicia.

Vid sidan om elitsatsningen jobbar Felicia på en skola som elev- och lärarresurs och hon driver också ett företag med inriktning på föreläsningar.

Hon bor i en egen lägenhet Bålsta, och även om hon alltid kan räkna med föräldrarnas stöd lever hon i dag det självständiga liv som var hennes mål och önskan.

Framtidsplanerna är många, om än inte så konkreta.

– Jag vet att jag vill göra en massa olika saker men riktigt vad vet jag inte än, säger Felicia med ett skratt.

– Ibland tänker jag att jag skulle vilja utbilda mig till ridlärare, andra gånger känner jag att jag vill jobba ännu mer med mina föreläsningar. Den senaste tiden har jag fått chansen att hålla föreläsningar på flera ridskolor och det har varit riktigt kul. Då får jag det bästa av båda världarna.

Ett mål som däremot är konkret är Paralympics i Tokyo 2020.

För även om EM på hemmaplan i Göteborg kommer att bli en fantastisk upplevelse är det först om tre år som Felicia och Tarot E ska vara som bäst.

– Jag är säker på att jag kommer att lära mig otroligt mycket under EM som jag har nytta av i min satsning mot Tokyo, säger Felicia.

Läs mer: Allt du behöver veta inför EM i ridsport
