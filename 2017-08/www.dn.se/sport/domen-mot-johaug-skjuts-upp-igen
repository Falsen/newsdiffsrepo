Domen mot Johaug skjuts upp igen
TT-DN

Drygt elva månader efter att Therese Johaug testades positivt för den anabola steroiden clostebol närmar sig den juridiska processen målsnöret.

Sedan i onsdags befinner sig Therese Johaug till italienska Seiser Alm på höghöjdsläger.if(DN&&DN.Ads){DN.Ads.initAd('3c55983a-art1');}

Det var där beskedet om den uppskjutna domen via sms nådde hennes manager Jörn Ernst när han gjorde en intervju med norska tidningen VG och nyhetsbyrån NTB.

– Jag vet inte vad det beror på, vi har inte fått någon grund till beslutet, säger han till medierna.

Är du orolig för att det innebär att domarna i Cas är oeniga?

– Jag vet inte, men det är klart att det kan vara så, säger Ernst som tror att Johaug kommer att möta det uppskjutna beskedet med besvikelse.

– Vi var inställda på att få ett avslut på det här nu, säger han.

Under sin dopningsavstängning får Therese Johaug inte träna med norska skidlandslaget men följer samma upplägg med skillnaden att hon ligger veckan före.

Efter juni månads förhör i Cas, idrottens internationella skiljedomstol, stod det klart att det internationella skidförbundet, Fis vill se stjärnan avstängd i 16-20 månader – en kraftig skärpning av det straff på 13 månader som Johaug dömdes till av Norges idrottsförbund.

Norskans öde vilar i händerna på Romano Subiotto, Jeffrey Benz och Markus Manninen, de tre skiljedomare som ska avgöra hur lång avstängningen ska bli.

I väntan på domen har Johaug tränat på egen hand, men hon följer samma plan som åkarna i den norska landslagsgruppen – med en veckas förskjutning.

På onsdagen åkte hon tillsammans med sin bror Karstein till Seiser Alm, vilket landslaget gör till nästa vecka. Då åker Johaug vidare till Livigno, den plats där den dåvarande norske landslagsläkaren Fredrik Bendiksen inhandlade den dopningsklassade krämen Trofodermin som hon, enligt vad hon berättat i förhör och på presskonferenser, använde till att behandla sina sönderbrända läppar med för snart ett år sedan.

Johaugs avstängning började gälla 18 oktober 2016. Skulle Cas fastslå domen från Norges idrottsförbund om 13 månaders avstängning är Johaug fri att tävla igen 18 november.

OS i Sydkorea startar 9 februari nästa år. Går Cas på internationella skidförbundets linje och stänger av Johaug minst 16 månader innebär det alltså att hon missar OS.
