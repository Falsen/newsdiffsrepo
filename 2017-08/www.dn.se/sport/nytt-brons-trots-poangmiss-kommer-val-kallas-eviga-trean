Nytt brons trots poängmiss: ”Kommer väl kallas eviga trean”
Malin Fransson

Gotländskan Louise Etzner Jakobsson fortsätter med ett skratt:

– Men snart kommer jag väl att kallas för den eviga trean.if(DN&&DN.Ads){DN.Ads.initAd('30f34e77-art1');}

I förra sommarens Paralympics i Rio tog Louise Etzner Jakobsson brons i både det individuella programmet och i kür-programmet.

På måndagen utökade hon sin samling av bronsmedaljer med ett EM-brons.

– Bara att få rida ett mästerskap på hemmaplan betyder mycket, men att dessutom ta en medalj känns naturligtvis fantastiskt, säger en glad medaljör.

Louise Etzner Jakobsson och hästen Zernard red sitt dressyrprogram tidigt på måndagsmorgonen på Heden i Göteborg.

Efter ritten summerade Louise ekipagets insats med något dubbla känslor.

– Jag är riktigt nöjd med hästen, men jag kunde ha presterat lite bättre. Jag hade en miss och det ska jag inte ha.

Missen som Louise tänker på kom under den delen av programmet när ekipaget skulle byta mellan galopp och trav men i stället nästan kom ner i skritt.

En miss som kostade en del poäng.

– Jag är i och för sig en person som aldrig blir riktigt nöjd, men den var onödig.

I övrigt svarade dock det svenska ekipaget – som tävlar i klassen grad 4 – för en riktigt bra ritt och när alla ekipage hade ridit stod det klart att deras poäng räckte till en bronsmedalj.

En bra start på mästerskapet för Louise Etzner Jakobsson som har goda chanser att även ta medalj i kür-klassen som avgörs på onsdag.

57-åriga Louise Etzner Jakobsson har hållit på med hästar under stora delar av sitt liv, men för sex år sedan var olyckan framme när hon skulle ta in en häst i stallet hemma på gården på Gotland.

Hästen blev skrämd och Louise Etzner Jakobsson flög flera meter upp i luften. Hon landade med kraft på bakhuvudet och spräckte skallen samt fick en hjärnblödning.

Vägen tillbaka har tagit tid – och vissa av de problem som hon fick efter olyckan kommer följa Louise under resten av hennes liv – men hennes viljestyrka tog henne upp i sadeln igen.

Viljestyrkan har också gjort henne till mästerskapsmedaljör.

Frågan är om hon på onsdag kommer att uppgraderas från den eviga trean till guld- eller silvermedaljör när kür-klassen avgörs.

– Jag ser i alla fall väldigt mycket fram emot att rida küren, säger Louise med ett leende.
