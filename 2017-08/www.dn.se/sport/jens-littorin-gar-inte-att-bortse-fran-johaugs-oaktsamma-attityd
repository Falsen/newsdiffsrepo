Jens Littorin:   Går inte att bortse från Johaugs oaktsamma attityd
Jens Littorin

Tårar och upprördhet präglade de norska reaktionerna efter beskedet att Therese Johaug missar OS. Kollegan Marit Bjørgen talade om försvagad rättssäkerhet och ansåg att idrottens bestraffningssystem måste ses över. Det går att ha förståelse för besvikelsen över domen från Cas, idrottens skiljedomstol. De flesta svenskar hade förmodligen reagerat på samma sätt om Charlotte Kalla eller någon annan av våra stjärnor hamnat i samma position.

Det går också att sympatisera med Bjørgens och den före detta Casdomaren Kaj Hobérs krav på ett mer nyanserat antidopningsreglemente (se separat artikel).

Däremot är det inte förvånande att Cas gick på Internationella skidförbundets (Fis) linje och höjde straffet på 13 månader från Norges idrottsförbund rejält. Enligt regelboken ska straffet för den som dopar sig oavsiktligt – och det är nu samtliga juridiska instanser som granskat fallet ense om att Johaug gjort – ligga mellan 12 och 24 månader. Redan Norges idrottsförbund avfärdade Johaugs argument att hon litade på landslagsläkaren Fredrik Bendiksen, som gav henne salvan med den anabola steroiden clostebol. De tre Casdomarna hade att ta ställning till hur allvarligt fel norskan själv begått.

Att inte uppmärksamma varningen ”Doping” på förpackningen och inte jämföra innehållsförteckningen med den internationella antidopningsbyrån Wadas lista över förbjudna preparat måste i det sammanhanget ses som allvarliga misstag. Den finske Casdomaren Olli Rauste menar att Johaug i själva verket kommit lindrigt undan.

Vad man än anser om Johaugs skuld i sammanhanget går det inte att bortse från att hon visat en oaktsam attityd. Då talar vi inte bara om det faktum att hon missade dopningsmärkningen på förpackningen. Under förhöret med henne i Oslo i vintras stod det klart att hon före dopningstillfället inte genomgått den obligatoriska antidopningsutbildningen ”Ren utövare”. Det framkom också att en anställd på Norges skidförbund sagt åt Johaug och andra landslagsåkare att göra webbutbildningen när de fick några minuter över under en sponsordag. Så ”viktigt” var det. Kanske inte undra på att Johaug inte var uppmärksam där på hotellrummet i Italien.

Hur förkrossad Johaug än var över att ha blivit testad positiv kunde hon direkt på den berömda presskonferensen gjort klart att hon inte dopat sig medvetet, men accepterat att hon gjort sig skyldig till en dopningsförseelse. Det är inte säkert att det mildrat konsekvenserna, men det hade visat på ödmjukhet.

Det går att ha synpunkter på de proportioner som historien tagit och att Johaug godtyckligt klumpas ihop med idrottshistoriens mer seriösa fuskare. Det är också intressant att fundera över Fis agerande. Det var inte Wada, den internationella antidopningsbyrån, med sin strikta syn på vad som är rätt och fel i dessa sammanhang, som hade synpunkter på avstängningens längd. Det var Fis som överklagade saken till Cas för att få straffet skärpt. Visst hade det varit intressant att vara med på styrelsemötet när förbundshöjdarna valde mellan att ”köra hårt” med Johaug eller att kunna visa upp ett av skidsportens stora affischnamn i Pyeongchang. Kanske är det en förändrad attityd i antidopningsarbetet vi ser.

Läs mer: Kalla: ”Jag lider med Johaug”
