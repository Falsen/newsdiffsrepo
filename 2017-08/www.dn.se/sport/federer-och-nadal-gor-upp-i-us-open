Federer och Nadal gör upp i US Open
Nils Palmgren

Ingen Novak Djokovic, ingen Andy Murray och ingen Stan Wawrinka. Det öppnar för Roger Federer och Rafael Nadal.

De båda spelarna som totalt dominerade herrtennisen under många år är tillbaka efter flera skadefyllda säsonger.

Och de har i år visat att gammal är äldst.

Roger Federer vann Australian Open och Wimbledon. Rafael Nadal vann Franska öppna för tionde gången, ett helt otroligt facit.

Och för en vecka sedan belönades spanjoren med att återigen rankas som världsetta. Roger Federer återfinns som världstrea.

Båda spelar sina första matcher i US Open på tisdagen. Nadal möter Dusan Lajovic från Serbien och Roger Federer ställs mot det unga amerikanska stjärnskottet, Frances Tiafone, en match som lär locka storpublik till Flushing Meadows.

Hur mycket tennispubliken än vill det, så kan inte de båda veteranstjärnorna mötas i finalen. Vinner de sina matcher så ställs de mot varandra i semifinal.

Och det skulle i så fall bli deras första möte i US Open.

– Jag skulle älska att möta Rafa här i New York, säger Roger Federer till ATP:s hemsida. Förhoppningsvis blir det i så fall en nattmatch och förhoppningsvis blir det en fantastisk atmosfär, liknande den som var när vi möttes i Australian Open.

Även Rafael Nadal ser fram emot en eventuell semifinal mot Federer, om än lite motvilligt.

– Det låter mycket bra, men ska jag vara ärlig så föredrar jag att möta en annan motståndare, en som är lite lättare att möta, säger Nadal och fortsätter:

– Naturligtvis förstår jag att det skulle vara fantastiskt för vår historia. Att möta honom (Federer) här skulle vara någonting stort och fantastiskt, säger Nadal till ATP.

För de båda handlar det inte bara om att vinna ytterligare en grand slam – Nadal har vunnit 15 och Federer 19 – utan också vem som kan titulera sig världsetta när turneringen är över.

Det här är förutsättningarna i den kampen:

Federer måste ta sig till kvartsfinal för att kunna passera Nadal. Skulle schweizaren ta sig till semifinal och inte Nadal blir Federer ny världsetta.

Om de båda möts i semifinalen, så blir segraren i den matchen ny världsetta.

Det största hotet mot de båda veteranerna är en 20-årig skönlockig tysk. Alexander Zverev är ny världssexa och för ett par veckor sedan slog han Roger Federer i Montreal. Han vann turneringen i Kanada, liksom turneringen i Washington och kommer till New York full av självförtroende.

– Jag har spelat fantastiskt bra på hard court och vunnit två turneringar efter varandra. De segrarna visar att jag kan slå de topprankade spelarna alla dagar i veckan, säger Zverev lite kaxigt.
