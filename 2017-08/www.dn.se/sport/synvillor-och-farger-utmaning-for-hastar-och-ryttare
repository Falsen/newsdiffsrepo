Synvillor och färger utmaning för hästar och ryttare
Malin Fransson

Första omgången av lagtävlingen är avgjord.

Onsdagens tidshoppning var både tuff och utslagsgivande, men det som väntar i de två följande lagomgångarna kommer att vara ännu tuffare och en ännu större utmaning.if(DN&&DN.Ads){DN.Ads.initAd('c5b8fa19-art1');}

Hindren kommer att vara högre och längre, och de tekniska svårigheterna ännu fler.

Något som innebär att det kommer att bli en hel del omkastningar i resultatlistan innan lagmedaljerna vid midnatt på fredag kväll ska delas ut.

– Banbyggaren (Louis Konickx från Nederländerna) är duktig på att baka in svårigheter lite här och där på sina banor, säger Douglas Lindelöw som fick en perfekt start på EM när han på onsdagen både red felfritt och snabbt.

Kvalitén på såväl hoppryttarna som deras hästar ökar för varje år.

Det gör också att banbyggarna måste utvecklas.

Att höja hindren mycket mer än de 160 centimeter som nu är maxhöjden är inte möjligt om hästarna ska ha en ärlig chans.

I stället är det de tekniska svårigheterna på banan som skiljer agnarna från vetet.

– Avstånden mellan hindren är sällan ett exakt antal galoppsprång utan i stället måste du som ryttare till exempel välja om du ska rida på sex långa galoppsprång eller sju korta, berättar Douglas Lindelöw.

– Dessutom är maxtiden numera ofta tufft satt, vilket gör att du måste ha det i åtanke när du väljer hur många galoppsprång du ska rida på.

En annan teknisk svårighet är det som brukar kallas för optiska synvillor. I stället för att till exempel ha en rak planka som hinderbom gör man den vågig eller så skapar man en tom cirkel mitt i hindret vilket gör att hästens öga dras dit.

– Det kan göra det svårt för hästen att se exakt var den ska hoppa av, vilket ställer krav på att jag som ryttare hjälper honom ordentligt, säger Douglas Lindelöw.

Bryr sig hästarna om vilka färger det är på hinderbommarna?

– Min erfarenhet är att de reagerar lite extra på färger som rött och blått, men även på vitt. Det kan dock skilja sig till viss del från häst till häst, säger Douglas.

Att röda hinder är en utmaning underströks på Ullevi på onsdagen när flera ekipage hade problem med banan näst sista hinder som bestod av röda bommor.

– Generellt kan man säga att enfärgade hinder ofta är en större utmaning för hästarna, samt naturfärgade hinder om de ”flyter” ihop med underlaget.

Läs mer: Vackra men tuffa hinder i Göteborg
