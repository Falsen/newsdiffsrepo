Uppdaterad Igår

Publicerad Igår


NHL-spelare gav pengar till flytt av sydstatsmonument i Tampa



Sven Gustavsson


sven.gustavsson@dn.se


Följ skribent




















27-årige J.T. Brown är en av Tampas tuffaste spelare. Går det till närkamp på isen är ofta J.T. inblandad.

Men tv-scenerna från Charlottesville, Virginia senaste helgen tog hårt även på J.T., som är en av runt 30 afroamerikaner i NHL.

– Det var svårt att se det. Det skulle också kunna hända i Tampa, ja i alla städer i landet där sådana där statyer finns, säger J.T. Brown till Tampa Bay Times.

Tampa har, precis som många andra amerikanska städer speciellt i Södern, sina strider kring sydstatsmonument.

I Tampa restes 1911 ett stort monument för att hedra sydstatssoldaterna i Inbördeskriget. 1952 flyttades det till sin nuvarande plats utanför domstolsbyggnaden i centrala delarna av Tampa. Hillsborough County tog efter en diskussion beslut, med röstsiffrorna 4–2, om att monumentet skulle flyttas från des nuvarande centrala plats, till en kyrkogård i förstaden Brandon.

Villkoret var att hälften av kostanden, 140.000 dollar, skulle samlades in på 30 dagar.

När insamlingen startade tog det mindre 24 timmar innan den var klar.

J.T. Brown bidrog själv med 1.500 dollar. Tampas borgmästare Bob Buckhorn la själv 10.000 dollar.

– Jag tänkte på hur jag skulle förklara det som pågår för min lilla dotter, säger Brown och fortsätter:

– Det motiverade mig att bidra, för man vill känna att man gör allt man kan för att det samhälle man bor i blir bättre både för min åtta veckor gamla dotter och för alla andra.

Att insamlingen gick så snabbt förvånar inte J.T. Brown.

– Det säger allt om den här staden. Att samla in så mycket pengar på så kort tid visar att många vill ha bort statyn eftersom den står för någonting många här inte är okej med.

Brown är från Minnesota och ska inleda sin sjätte säsong i Tampa i höst. Han erkänner att han inte varit och sett statyn, men sedan frågan om en flytt tagits upp inser han hur många som det är som inte vill ha den där den står nu.

– Den är inget som ska hedras. Den står för ett delat samhälle och är på så vis en symbol för det där den står mitt i vår stad.

Monumentet i italiensk marmor består av en hög obelisk med två sydstatssoldater vid dess fot. En på väg norrut med sitt gevär på axel för att möta "inkräktarna" som det står på en informationsplatta. Den andra soldaten är på väg söderut, hem igen med trasiga kläder och bandage.

Tampas alla tre proffslag, Lightning i NHL, Rays i basebolligan och Buccaneers i ligan för amerikansk fotboll gick på torsdagen ut i ett gemensamt uttalande om monumentet.

”Monumentet speglar inte de värderingar som råder i staden.... Därför har våra organisationer beslutat att ekonomiskt stötta en flyttning från den offentliga platsen utanför domstolsbyggnaden. Nu mer än tidigare måste vi stå enade i arbetet för mångfald och inkludering för att komma över tragedin i Charlottesville.”

Delar av demonstranterna i Charlottesville uppträdde också med NHL-laget Detroit Red Wings vingförsedda hjul, som klubben har som sin symbol. NHL som liga har fördömt tilltaget och är enligt ett uttalande ”rasande” över att förknippas med nynazister och rasister.

Red Wings som klubb undersöker just nu de juridiska möjligheter som finns för att stoppa att deras klubbsymbol användas på ett felaktigt sätt.

Även i Irland har det blossat upp en strid kring sport och rasistiska symboler. Sydstatsflaggan började under 1960-talet användas som en symbol mot den framväxande medborgarrättsrörelsen och för vitt förtryck.

I helgen dök flaggan upp när Cork mötte Waterford i semifinalen i det irländska mästerskapet i hurling. Corks fans använde flaggan inför drygt 72.000 åskådare då färgerna är desamma som det egna lagets.

Enligt Sports Illustrated har en styrelsemedlem i Cork nu gått ut och sagt att han inte vill se den flaggan på fler av lagets matcher.

Läs mer: Trump försvarar sydstatsmonument
