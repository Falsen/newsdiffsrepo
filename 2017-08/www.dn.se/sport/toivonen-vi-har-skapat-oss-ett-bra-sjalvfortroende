Toivonen: Vi har skapat oss ett bra självförtroende
Anders Sännås Lundqvist

På måndagen anlände Toivonen till Sofia, och startade laddningen inför nästa stora uppgift, mötet med Bulgarien. Ett möte som kan ta Sverige ännu lite närmare VM i Ryssland nästa år.

Toivonen berättade att han kom tillbaka till Frankrike med en go känsla och ett gott självförtroende.

– Klart att fransmännen var missnöjda, efter förlusten. Men de i laget gratulerade, och var imponerade. Och det gav mig en push i klubblaget, tränaren såg att Jimmy (Durmaz) och jag var bra och gav oss förtroende att starta matcherna.

Hur bär man med sig den framgången, som ju är betydelsefull, både för dig personligen och för landslaget?

– Vi låg under med 0–1, och vi vände. Om vi ligger under på torsdag med 0–1 (mot Bulgarien) så vet vi att vi kan vända. Vi har en bra känsla, vi vände ju mot ett av Europas bästa länder.

– Vi har skapat oss ett bra självförtroende genom att göra resultat. Samtidigt har förväntningarna på oss ökat. Och nu tror jag att hela svenska folket tycker att vi ska ta sex poäng (mot Bulgarien och Belarus på söndag).

– Visst, det är en ny situation. Men jag tror inte vi bryr oss så mycket, utan vi går ut och kör bara.

– Jag tycker också att Janne (Andersson, förbundskaptenen) är väldigt bra på att putta undan den där pressen. Men det går inte att blunda för att Frankrike är favoriter i gruppen, så jag tycker mer press ligger på dem.

Toivonen hyllar också idrottspsykologen Daniel Ekvall, som jobbar med landslaget sedan Janne Andersson tillträdde.

– Han har del i framgången. Han gör våra huvuden lite lättare, kanske. Det handlar om hur vi ska uppträda mot varandra på planen, ha ett positivt språk. Så han har gjort det bra.

Nu har ni Bulgarien och Belarus, och ni ska ta sex poäng. Hur ska ni ta er an uppgifterna?

– Det viktigaste är att bara fokusera på torsdagsmatchen nu. Det är ingen idé att börja kika mot Belarus innan fredag.

Vad lärde du dig av mötet med Bulgarien i Solna förra hösten?

– Ja du, vad lärde jag mig. Vet inte. Det var ingen match jag tog med mig som en erfarenhet. Vi spelade bra en timme, tills vi ledde med 3–0, sedan slog vi av på takten lite.

Vilket är det ideala resultatet för dig i torsdagskvällens andra match, Frankrike-Nederländerna?

– Ett kryss vore väl bra. För vinner vi samtidigt här i Sofia leder vi ju gruppen med två poäng. Det vore ju superbra. Men egentligen, så länge vi vinner vår match så bryr jag mig inte så mycket om vad det blir i den matchen.

– Läget vi är i är superbra. Det inget någon förväntat sig. Men samtidigt, som jag sa, går det inte att blunda för att Frankrike är favoriter till gruppsegern. Men drömmen lever.

Läs mer: Krönika Johan Esk: På torsdag vill jag att nu ska vara som då
