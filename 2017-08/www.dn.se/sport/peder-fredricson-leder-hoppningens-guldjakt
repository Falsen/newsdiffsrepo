Peder Fredricson leder hoppningens guldjakt
Malin Fransson

Efter den första omgången toppar Peder Fredricson individuellt.

– Det här var en bra start på en lång vecka, säger Peder Fredricson.

– Men det är viktigt att inte bli för glad och nöjd redan nu. Det är en ny dag i morgon, fortsätter han.

Inför hemma-EM i Göteborg har förväntningarna på OS-silvermedaljören Peder Fredricson och hästen All In varit stora, men 45-årige Peder har hanterat dem med ro.

Något som hans fina ritt på Ullevi - när det på onsdagen var dags för den första hoppklassen som var en tidshoppning – underströk.

När samtliga ryttare hade ridit var det Peder Fredricson och All In som toppade resultatlistan.

– All In känns bättre än någonsin, säger Peder Fredricson med ett belåtet leende i ansiktet.

Peder red sist i det svenska laget och han laddade upp med att sova en stund.

– Jag var här tidigt för att gå banan men sedan var det ett antal timmar kvar innan jag skulle rida, berättar Peder som gick banan vid åtta på morgonen och sedan red vid halv ett.

Efter att ha haft ett taktiksnack med hustrun Lisen Bratt Fredricson och brodern Jens valde Peder därför att ta en tupplur i det rum som det svenska laget har tillgång till på Ullevi.

– Jag sov i en och en halvtimme. Sedan gick jag upp och tog en Snickers. Efter det var jag redo, säger Peder med ett nytt leende.

Om pressen på Peder Fredricson var stor redan före mästerskapet ökade den ytterligare när Sveriges första lagryttare Henrik von Eckermann och hans häst Mary Lou mycket oväntat fick både en vägran och en rivning sedan Mary Lou trampat i vattengraven.

– Jag känner mig bara tom, sa Henrik von Eckermann efter ritten.

För Henrik var därmed den individuella medaljchansen borta redan den första tävlingsdagen, men laget hade fortfarande chansen att sluta på ett bra resultat om de resterande tre ryttarna skötte sina kort rätt.

I lagtävlingen räknas nämligen bara de tre bästa resultaten.

Lagets andra ryttare Malin Baryard Johnsson på Cue Channa fick ett nedslag, men det var ändå en klart godkänd ritt av ekipaget.

Douglas Lindelöw och Zacramento var Sveriges tredje lagekipage inne på banan och ekipaget fick till en riktigt bra runda som både var felfri och snabb - och som räckte till en nionde plats individuellt.

När Peder Fredricson red in som lagets sista ryttare visste han att han också var tvungen att vara både felfri och snabb om både hans egna medaljchanser och lagets chanser skulle finnas kvar.

Tystnaden som lägrade sig över Ullevi när Peder red underströk betydelsen, och publikens glädjejubel efteråt var minst sagt högt.

– Det var riktigt härligt att höra publikens jubel, konstaterar Peder belåtet.

På torsdag eftermiddag rids andra omgången i lagtävlingen. Även den klassen ingår i den individuella tävlingen.
