von Eckermanns mardröm: ”Jag känner mig bara tom”
Malin Fransson

Henrik von Eckermann red först i det svenska laget när den första delen i laghoppningen – som också räknas individuellt – drog i gång på onsdagsmorgonen.

Ekipaget har radat upp fina resultat under hela året och sågs på förhand som en medaljkandidat individuellt.

Men starten på EM blev tuffaste tänkbara.

Henrik von Eckermann och Mary Lou trampade i vattengraven – vilket innebar fyra fel.

– Hon har ofta respekt för vatten, men hon har hoppat det bra under hela året så varför hon stod emot så mycket i dag kan jag inte förklara, säger Henrik von Eckermann.

– Vi såg redan på träningen i tisdags att det var flera som hade problem med vattnet. Enda förklaringen jag kan ge till det är att det är lite mörkare än vanligt. Det ser mer ut som ett hål och det kan vara det som hästarna reagerar på.

Trampet i vattengraven gjorde att ekipaget kom ur balans och fick därför också en vägran på det näst sista hindret.

Två kostsamma missar för Henrik von Eckermann som i praktiken innebar att hans medaljchanser individuellt försvann.

Hur kostsamma Henriks missar är för laget återstår att se.

Malin Baryard Johnsson och Cue Channa var andra svenska ekipaget inne på Ullevi och ekipaget gjorde en godkänd runda. Visserligen blev det en rivning – som räknas om till tid – men som helhet var det en bra och balanserad ritt.

Douglas Lindelöw och Zacramento startade som tredje ekipage och de svarade för en mycket stark insats.

Ekipaget var felfritt och hade en klart godkänd tid, vilket var minst sagt viktigt för laget.

Som sista ryttare i det svenska laget red stjärnan Peder Fredricson på All In och om starten på laghoppningen var skakig för det svenska laget var avslutningen av världsklass.

Peder och All In var inte bara felfria utan också snabbast av alla ekipage som ridit så här långt.

Samtliga svenska ekipage har därmed ridit.

Lagtävlingen, där de tre bästa i varje lag räknas, pågår dock fortfarande.

Läs mer: Henrik von Eckermann tog språnget ut i det okända – ångrar sig inte
