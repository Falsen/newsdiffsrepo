Djurgårdens svenske norrman härdades av skotsk tuffhet
Lars Grimlund

Djurgården har klättrat till andraplatsen i allsvenskan men Niklas Gunnarsson är ändå inte helt nöjd.

– Det hade varit riktigt skönt om vi varit lite närmare Malmö FF men vi har gjort det bra och har grymma fans som gör att bortamatcher känns lite som hemma.if(DN&&DN.Ads){DN.Ads.initAd('df842bd5-art1');}

Gunnarsson är inget av de större affischnamnen i den trupp Bosse Andersson så skickligt sakta men säkert byggt upp. Men han har trots allt en mer spännande bakgrund än de flesta.

Som 16-åring fick Niklas kontrakt med Walsall, ett lag i engelska andraligan där han skulle spela i klubbens akademilag och träna med A-laget två gånger i veckan.

Men han längtade snart tillbaka till skolan, familjen och de norska kompisarna.

– Det var bara fotboll, fotboll, fotboll, hela tiden. Det fanns ingen vänskap, det var tufft för en 16-åring, det måste jag erkänna. Men det var en fin erfarenhet.

I fyra och ett halvt år spelade Niklas i Odd, till att börja med i Norges bästa juniorlag, sedan i A-laget. Fansen samlade in flera hundra tusen kronor för att Niklas, som nu började bli intressant för andra klubbar, skulle stanna i Odd.

– Det ville ha spelare från Telemark, de är väldigt noga med att ha lokala talanger i klubben, inte bara köpa spelare. Och fansen gillade mig.

Men Niklas ville gå vidare och valde 2014 att gå som Bosman till Vålerengen. Ett svek, tyckte fansen.

– Jag fick mycket skit på sociala medier och blev hånad på matcherna. Jag tänkte att om fansen inte tyckt att jag är en bra fotbollsspelare så hade de struntat i mig. Jag tog det som en komplimang.

I Vålerengen fick Gunnarsson Kjetil Rekdal, som gjort 83 landskamper för Norge, som tränare.

– Han var en intressant människa att lära känna.

Rekdal ville ha in en tuffing och Gunnarsson tvekade inte.

– Min karaktär är kanske min bästa sida, jag är inte den största talangen. Men jag är stark mentalt och tränar mycket, har alltid gjort.

Trots att spelstilen karaktäriseras som tuff är den långt ifrån ful. Två röda kort är inte mycket för en försvarsspelare som är inne på sin sjätte säsong som A-lagsspelare.

– När det gäller röda kort har jag haft lite magi på min sida. Får jag ett gult kort i en match så veta jag exakt vad jag kan och inte kan göra.

Efter en het diskussion med Rekdal kom de 2015 överens om att Gunnarsson skulle gå till Elfsborg på lån.

– Jag trivdes jättebra i Borås, bodde på hotell i fem månader med bra frukost och fantastisk personal. Jag fick också äran att spela med Anders Svensson, som är en stor fotbollspersonlighet här i Sverige.

Året efter lånades Gunnarsson ut till skotska Hibernian där hann under 2016 fick möjligheten att spela två cupfinaler.

– Vi vann FA-cupen mot Rangers med 3–2 och det var 55 000 åskådare på Hampden Park. Ligacupfinalen torskade vi på övertid med 2–1 mot Ross County. Jag fick spela på Hampden Park tre gånger, skotsk supporterkultur är magisk.

Skotsk fotboll passade Gunnarsson.

– Den är extremt fysisk och det går väldigt mycket fram och tillbaka.

Han fick ett treårskontrakt presenterat för sig men tackade nej.

– Jag hade vunnit FA-cupen och det kunde inte bli större. Ligan kunde man inte vinna, det gör Celtic som är det bästa laget.

I maj 2016 debuterade Gunnarsson i norska landslaget, det blev visserligen förlust med 3–0 mot Portugal men det gav mersmak.

– Sedan hörde Djurgården av sig och jag ville väldigt gärna vara med tränaren Mark Dempsey som jag kände sedan tidigare, han är en stor profil.

Det är svårt att berätta Niklas fotbollshistoria utan att komma in på hans pappa Ronny G. Gunnarsson, mer känd som Geson, en göteborgare som gifte sig med en norska och blev kvar.

Geson har varit tränare för norska lag men också förbundskapten för Färöarna.

– Han spelade när han var yngre men skadade sig och satsade på att bli tränare, berättar Niklas.

Sedan blev Geson agent och arbetade bland annat tillsammans med Rune Hauge som är en av Europas största agenter och mannen bakom de stora tv-avtalen i både Norge och Sverige.

Geson lockade bland annat Arsenal, Blackburn och Wimbledon till Norge.

– Jag träffade ju Vinnie Jones och alla de där grabbarna när de var i Norge.

När Djurgården 2004 var på besök i norska Fredrikstad var det Geson som låg bakom turnén.

– Det var första gången jag träffade Kjell Frisk, säger Gunnarsson. Då var jag bara en liten grabb och fick en fin association till Djurgården.

Under ett par år arbetade Geson också med att anordna seminarier med bland andra Sven-Göran Eriksson och Åge Hareide.

Under 2008 blev det för mycket, Geson blev utarbetad och gick in i väggen.

Niklas märkte inte så mycket av det då han samtidigt, som 16-åring, lämnade Pors Grenland för att prova lyckan i engelska Walsall.

– Och pappa ville inte att familjen skulle veta om det, jag märkte inte så jättemycket av det. Men vi pratade om det här för några år sedan. Han vill alltid vara huvudpersonen i familjen och den man kan lita på.

I dag arbetar Geson, som bor i Oslo, bland annat som pr-man för den norska tränarföreningen.

– Han har kommit tillbaka i gammalt slag och är en person som gillar att arbeta stenhårt.

Niklas inser att han har vissa drag som påminner om sin far.

Lär mer: Osäkert för skadade Isaksson och Olsson
