Lagerbäck: Gillar inte folk som ljuger
TT-NTB

Bilden av Norges nuvarande och Sveriges förre förbundskapten i fotboll har mjuknat med åren.

Under tiden i hemlandet fick Lars Lagerbäck utstå en hel del kritik. Det hjälpte inte att han ledde Sverige till tre EM- och två VM-slutspel 2000–2008.

Inför Norges VM-kvalmatcher mot Azerbajdzjan och Tyskland ger Lagerbäck sin bild av åren i början av millenniet.

– I Sverige påstår man att jag inte gillar medierna, men det är helt fel. Jag gillar att ta fajten. Det är lite kul. Det blir en intellektuell utmaning. Det bästa är om man kan komma med idéer som journalisterna nappar på utan att de själv förstår det, säger Lagerbäck.

Han reagerade starkast när han upplevde att det tummades på sanningen.

– Jag fick några motståndare bland tungviktarna bara för att jag inte höll käften. Jag gillar inte folk som ljuger om något jag inte har sagt eller gjort. En sådan person respekterar jag inte.

Kritik om laguttagningar viftar han bort.

– I medierna är man väldigt upptagna av att värdera spelarna utifrån de 45 sekunder de har bollen.

Lagerbäck känner sig rättvist behandlad i Norge men anser inte att norska medier är snällare än svenska.

– Nej, det känns som om norska medier kan vara ganska tuffa. Men runt landslaget har jag inte sett något övertramp.

Läs mer: Efter EM-fiaskot: största norska stjärnan slutar
