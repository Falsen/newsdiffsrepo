Oavgjort i Göteborgsderbyt
TT

IFK Göteborg hade en tuff vår i fotbollsallsvenskan. Spelet hackade och det var långt mellan poängen. Och så en svidande förlust i säsongens första derby, 0–4 på Häckens hemmaarena på Hisingen, till råga på allt.

Men sedan Jörgen Lennartsson tvingades kliva av och ersattes av Alf Westerberg har ”Blåvitt” fått en nytändning. Det gäller inte minst Sebastian Eriksson, som tog över kaptensbindeln när Mattias Bjärsmyr flyttade utomlands i somras.if(DN&&DN.Ads){DN.Ads.initAd('2635d3e8-art1');}

IFK-mittfältarens första allsvenska mål den här säsongen kunde knappast ha kommit lägligare. Eriksson fick en retur perfekt vid vänsterfoten och dundrade in ledningsmålet från distans efter en knapp halvtimme.

– Jag nyper till och för en gångs skull så satt den, sade han till C More om det stenhårda skottet.Men glädjen varade inte länge.

Inte ens fyra minuter senare var Erikssons vänsterfot inblandad igen, men den här gången i eget straffområde. Snedträffen gick via lagkamraten Emil Salomonsson och blev en perfekt passning till Nasiru Mohammed, som nickade in kvitteringen till 1–1.

– Jag försöker komma före min spelare, men får någon konstig träff på bollen, sade Eriksson.

– Den går åt helt fel håll. Ett riktigt skitmål.IFK Göteborgs revanschlust efter utklassningen i säsongens första möte var tydlig. Men Häcken spelade smart. Mikael Stahre valde att ställa upp sitt lag i en fembackslinje, med Paulinho som ensam anfallare och kontringsvapen. Det fungerade ganska bra, särskilt i den första halvleken.

I den andra halvleken öppnades spelet upp något, med en rad chanser åt båda håll och en smågrinig stämning på planen – till exempel när Häckens inbytte återvändaren Mathias Ranégie gick hårt åt IFK-målvakten Pontus Dahlberg, en situation som slutade med att båda blev varnade.

IFK Göteborg fick en sista chans på tilläggstid, men Emil Salomonssons tunga frispark räddades av Peter Abrahamsson i Häckenmålet och 1–1 stod sig tiden ut.
