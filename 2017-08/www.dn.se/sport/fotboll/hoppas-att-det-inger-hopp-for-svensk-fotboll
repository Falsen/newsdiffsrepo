”Hoppas att det inger hopp för svensk fotboll”
Erik Nilson

Östersunds FK fullbordade till slut den stora skrällen och slog ut PAOK i den avgörande playoff-matchen. 2–0 blev det på Jämtkraft arena, efter två mål av Saman Ghoddos.

Graham Potter verkar upprymd men ändå koncentrerad när DN når honom på torsdagskvällen.if(DN&&DN.Ads){DN.Ads.initAd('584b89c4-art1');}

– Jag mår väldigt bra, som du kanske kan förstå, säger han och fortsätter:

– Jag är stolt. Det är en väldigt speciell kväll.

På fredagen lottas gruppspelet i Europa League. Och på söndag väntar ett viktigt allsvenskt möte för ÖFK, som inte vunnit i ligan sedan i juli.

– Vi får se vad lotten ger, vi är spända på det, men nu ska vi njuta av kvällen. Flera av spelarna håller precis på att komma tillbaka ner på jorden, säger Graham Potter, som ändå har fullt fokus på allsvenskan:

– Nu fortsätter resan. Vi spelar mot IFK Norrköping på söndag.

Östersund vann mot PAOK med 2–0, precis vad som behövdes, och Potter är nöjd med lagets insats.

– Det är en jättebedrift. Vi var strålande från start. Vi visade intensitet och tempo, det syntes i vår prestation.

Varför slog ni PAOK?

– De hade sju spelare som spelade sin tredje match den här veckan, medan vi kunde hålla uppe vårt tempo.

Som enda kvarvarande svenska lag blir det Östersund som får representera svensk fotboll ute i Europa. Och det kan betyda mycket för många att det finns ett lag som får möta de stora klubbarna, tror Östersunds tränare (för övrigt den enda kvarvarande brittiske tränaren i Europa League).

– Jag hoppas att vi gjorde människor stolta. Detta är viktigt för svensk fotboll och jag hoppas att det inger hopp och visar att svenska lag kan åstadkomma saker, säger Graham Potter.
