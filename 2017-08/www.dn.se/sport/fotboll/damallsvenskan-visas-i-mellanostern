Publicerad 16:23


Damallsvenskan visas i Mellanöstern



TT


Följ skribent




Företaget Mavshack har tecknat ett avtal om, initialt, att sända åtta matcher i framför allt Förenade arabemiraten och Kuwait.

”Damallsvenskan är en av världens bästa ligor och fotboll är en av de mest populära sporterna i Mellanöstern så det ska bli spännande att se hur damallsvenskan tas emot av kunderna”, säger Tommy Carlstedt, vd i Mavshack, i ett pressmeddelande.

För några år sedan, då svenska tv-bolag inte var intresserade av att tv-sända damallsvenskans matcher, byggde Elitfotboll dam upp sin egen tv-plattform och sänder numera alla 132 matcher per säsong genom payperview.

I höst ska dock SVT sända nio matcher från 10 september. Och så kommer tv-publiken i Mellanöstern att kunna se matcher i damallsvenskan.

– Vi har sett att det finns intresse från människor i andra länder att köpa abonnemang för att se våra matcher. USA är det näst största landet (efter Sverige) och Israel är lika stort som Island, trots att det inte finns några israeliska spelare i damallsvenskan. Och vi har fått mejl från människor från andra länder som är glada att de kan konsumera damfotboll, vilket man inte kan i deras egna länder, säger Wijkström.

Wijkström säger att höstens åtta matcher i Mellanöstern är ett test för att se hur det mottas.

– Vi ser inget vinstintresse i det här, i dagsläget. Men förutom att vi förstås vill ha spridning på damallsvenskan vill vi visa att du som flicka eller kvinna kan utföra professionell fotboll.

Läs mer: Tränaren kritisk mot Schelin-behandling
