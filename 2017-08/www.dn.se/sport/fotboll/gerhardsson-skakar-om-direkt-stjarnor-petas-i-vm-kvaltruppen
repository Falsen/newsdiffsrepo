Gerhardsson skakar om direkt – stjärnor petas i VM-kvaltruppen
Lisa Edwinsson

Fotbollsdamerna startar om efter EM-sortin med VM-kval mot Kroatien, på bortaplan i september.

Pia Sundhage har tackat för sig.

På måndagen presenterade nye förbundskaptenen Peter Gerhardsson sin första landslagstrupp – med nio nya spelare jämfört med sommarens EM-trupp.

När Sverige åkte ur EM i kvartsfinal mot Nederländerna i juli var framtiden osäker för veterankvartetten Nilla Fischer, Caroline Seger, Hedvig Lindahl och Lotta Schelin.

Nu ingår de tre första i VM-kvaltruppen mot Kroatien den 19 september. Däremot saknas nackskadade Lotta Schelin.

Sveriges genom tiderna bästa målskytt har inte spelat i damallsvenskan sedan EM och deltog heller inte i cupfinalen i söndags, där hennes Rosengård vann mot Linköping.

– Lotta Schelin kommer inte att vara hundraprocentigt till Kroatien-matchen, säger Gerhardsson.

– Jag hoppas att hon är det till nästa samling (i oktober).

Om Schelin saknas på grund av skada är det desto mer anmärkningsvärt att flera andra EM-spelare petas. Bland dem: Olivia Schough och trotjänaren på mittfältet, Lisa Dahlkvist.

– Det är kanske ett tufft beslut av mig utifrån sett, men just nu har vi fyra bättre alternativ på innermittfältet, säger Gerhardsson om OS-silverhjälten Dahlkvist.

– Förhoppningsvis visar hon framöver att hon vill vara med.

Bland de ”nya” spelare som får chansen sticker en ut lite extra. Linköpingsanfallaren Marija Banusic har gjort succé i damallsvenskan under våren, men ratades av firma Pia Sundhage/Lilie Persson – då hon enligt Persson inte ville ”underordna sig laget”.

I Gerhardssons trupp är 21-åringen given.

– Jag har inte funderat så mycket på det som har varit förut, men det som vi har sett under våren är att Marija är en avslutare, säger den nye förbundskaptenen.

Han fortsätter:

– Hon är kanske den bästa målskytten av alla.

Utöver Banusic får unga spelare som Djurgårdens Johanna Rytting Kaneryd och Linköpings Tove Almqvist chansen, liksom flera spelare som föll på målsnöret inför EM.

Du skakar om rejält, kändes det viktigt att sätta din prägel på landslaget från start?

– Absolut inte. Om jag och Magnus (nye assisterande förbundskaptenen Magnus Wikman) hade velat ha 23 spelare som varit med förut hade vi tagit det. Men någonstans handlar det om att ha en ärlighet mot sig själv – liksom ”det här tror jag på”.

– Man kan göra det enkelt för sig och ta med spelare bara för att slippa diskussion, men det är inte ärligt – varken mot mig eller mot spelarna.

Peter Gerhardsson blev klar som efterträdade till Pia Sundhage redan i november i fjol.

Sedan dess har han suttit på läktaren under en rad damallsvenska matcher, under landskamper med flicklandslaget, U19-landslaget och U23-landslaget – samt på 15 EM-matcher i somras.

– Det har gett mig en bra start att kunna sätta mig in i damfotbollen, både nationellt och internationellt, säger han.

På frågan hur Sverige ska spela svarar Gerhardsson:

– Jag vill ha ett tydligt djupledsspel, och jag vill ha en tydlighet och en struktur i det offensiva. Det är minst lika viktigt som att ha struktur i det defensiva.
