Rooney slutar i landslaget
TT

Wayne Rooney, som gjort 53 mål på 119 landskamper, har inlett den engelska ligasäsongen strålande i sin återkomst till Everton efter 13 år i Manchester United.

Två mål på Evertons inledande Premier League-matcher har gjort att röster höjts om att Rooney, som varit kritiserad och bänkad stora delar av de senaste säsongerna, återigen skulle tas ut i landslaget till VM-kvalmatcherna mot Malta och Slovakien i september.if(DN&&DN.Ads){DN.Ads.initAd('cae94ef2-art1');}

Så blir det inte.

31-årige Rooney, som inte var med i den senaste trupputtagningen, berättar i en intervju med det engelska fotbollsförbundet att han avslutar landslagskarriären.

– Det är ett tufft beslut som jag har diskuterat med min familj, min tränare i Everton och dem som står mig närmast, säger Rooney och fortsätter:

– Att spela för England har alltid varit speciellt för mig. Det har varit ett privilegium varje gång jag har blivit utvald som spelare eller kapten och jag tackar alla som hjälpt mig.

Englands förbundskapten Gareth Southgate fick reda på den tidigare landslagskaptenen Wayne Rooneys beslut efter ett telefonsamtal i tisdags.
