Rosengård vann Malmöderbyt inför storpublik
Niklas Wihlborg

Storpubliken kom till derbyt och spelarna bjöd upp till en stor derbykamp i den andra halvleken.

Med 7825 på läktaren blev det den näst mest välbesökta matchen i damallsvenskans historia.

De som hade tagit sig till matchen fick se ett LB07 kämpa tappert och ge storlaget FC Rosengård en tuff match i 90 minuter.

Efter att Ella Masar gjort FC Rosengårds ledningsmål i den 58 minuten följde en intensiv reduceringsjakt då nykomlingen också bjöd på sin bästa fotboll för kvällen.

Det blev ett kvick och konstruktivt passningsspel och ett helhjärtat presspel som gjorde att man också oftare kunde vinna tillbaka bollen högre upp i planen och ställa om.

Kvitteringschanserna kom också. Inhopparen Eveliina Parikka rundade Rosengårdsmålvakten men kom ur vinkel och stördes sedan i skott ögonblicket av en hemjobbande Sanne Troelsgaard.

Mia Persson avlossade ett närskott som Erin McLoed parerade.

Strax före målet hade LB07 också haft ett gyllene läge att ta ledningen när Michaela Johnsson frispelades mellan Rosengårdsmittbackar och hade fritt spår mot mål.

En obeslutsamhet infann sig hos LB07-anfallaren som fick henne att vrida både till höger och vänster och se läget rinna ut i sanden.

Målet som avgjorde Malmöderbyt kom sedan LB07 gjort ett par misstag på mittplan som gett Rosengårdsanfallaren Ella Masar fritt spår mot målet.

Hon rundade Josephine Frigge i LB07-målet och kunde slå bollen i tom bur. Målskytten hade också varit den som hade skapat oreda under första halvlek även om det där hade skapats chanser åt båda hållen.

Ella Masars bästa chans kom vid en tilltrasslad situation där den amerikanska anfallarens skott rensades på mållinjen av LB07-mittbacken Anna Björk Kristjansdottir sedan målvakten Josephine Frigge varit överspelad.

LB07:s Anna Welin hade i slutet på första halvleken ett skottläge i straffområdet, men Erin McLeod lyckades styra ut bollen till en hörna som skapade viss oreda framför Rosengårdsmålvakten.

Målet i damallsvenska derbyt: 10 000 åskådare
