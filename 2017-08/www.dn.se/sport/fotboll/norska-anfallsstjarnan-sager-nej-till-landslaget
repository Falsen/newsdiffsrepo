Norska anfallsstjärnan säger nej till landslaget
Linnéa Engholm

Norska landslaget med anfallsstjärnan Ada Stolsmo Hegerberg i spetsen var en av förhandsfavoriterna i sommarens fotbolls-EM i Nederländerna, men utan att ha gjort ett enda mål slutade laget sist i sin grupp. Men enligt Hegerberg har hennes beslut inget att göra med EM-fiaskot utan om erfarenheter från landslaget under en lång tid. Hon väljer nu att lägga all sin energi i klubblaget Lyon.

– Det är där jag nu kan utveckla mig som spelare, säger hon.

Den norske landslagstränaren, svenske Martin Sjögren berättar att han blev överraskad av Hegerbergs avhopp.

– Det kom som en blixt från klar himmel. Det är väldigt tråkigt, hon är en viktig spelare för oss, säger han i ett pressmeddelande på det norska fotbollsförbundets hemsida.

Men enligt Hegerberg ligger grunden för hennes avhopp utanför Sjögrens tränaransvar, hon menar att det rör sig om bristen på förberedelser, planering och uppföljning som gör att hon inte längre känner sig motiverad till fortsatt spel i den norska landslagströjan.

– Jag har försökt påverka där jag kunnat och landslagledningen vet om mina synpunkter, säger hon men vill i övrigt inte kommentera läget mer.

– Jag är stolt över att ha fått spela för landslaget men som det ser ut nu har jag inte motivation att fortsätta.

Landslagskollegan Caroline Graham Hansen håller inte alls med om Hegerbergs beskrivning av det norska landslaget.

– Det är en fantastisk grupp att vara del av. Såklart tar det emot ibland men jag har aldrig upplevt det på det sättet som hon uttrycker nu, säger hon till NRK.

NRK:s fotbollsexpert och tidigare landslagsspelaren Lise Klaveness menar att Hegerbergs avhopp är beklagligt men hoppas på en lösning i framtiden.

– Norge mister sitt starkaste varumärke, det är klart att det är en kalldusch. Jag hoppas att Adas nej inte är slutgiltigt, säger hon till VG.
