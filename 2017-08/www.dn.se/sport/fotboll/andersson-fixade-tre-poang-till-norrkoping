Publicerad 20:11


Andersson fixade tre poäng till Norrköping



TT


Följ skribent




Gästerna kom till Uppsala på söndagseftermiddagen med fyra förluster på de fem senaste matcherna och en avslutning på sommaren som har varit allt annat än munter.

Trots detta var det ”Peking” som inledde bäst med stort bollinnehav och en pondus som fick Sirius att hamna på hälarna.

Hemmalaget hade svårt att få igång något passningsspel över huvud taget då IFK Norrköping lärt sig läxan från vårmötet – som Sirius vann – och nu höll i bollen så att Sirius tvingades springa och jaga i stället för att spela längs marken och det passar inte Uppsalalaget alls.Sirius hade visserligen två riktigt bra chanser signerade Philip Haglund och Shkodran Maholli inledningsvis men båda gick tätt utanför.

När IFK Norrköpings Sebastian Andersson fick chansen i samband med en kontring i den 29:e minuten rådde däremot ingen tvekan.

Filip Dagerstål lade en fin passning i djupled som Andersson plockade upp i farten innan han rundade utrusande Siriusmålvakten Josh Wicks, höll undan för de två jagande mittbackarna och sedan kyligt avslutade med att rulla in bollen i öppet mål.

Fullträffen var Sebastian Anderssons sjätte för säsongen.De fem tidigare har alla kommit på nick, men att det nu var fötterna som fick göra jobbet var mer en slump menade målskytten i C Mores pausintervju.

– Jag vet inte varför det har blivit så (fem nickmål) men ett mål är ett mål, det spelar ingen roll om det kommer med fötterna eller via huvudet, sade Andersson.

Sirius har under säsongen varit seriens starkaste lag i andra halvlek då man gång på gång vänt matcherna med ett par sena mål.

Så skedde inte den här söndagen.

Mittfältaren Christer Gustafsson hade visserligen ett skott som strök både stolpe och nät i början av andra och Niklas Busch Thor hade ett skott i stolpen i slutminuterna, men närmare än så kom inte Sirius som nollades för fjärde gången i år.
