Djurgården vann tätt derby mot Hammarby
Lars Grimlund

Även om målen dröjde så var det en öppen tillställning med massor av målchanser.

Efter bara sex minuter hade lagen skapat tre bra lägen, sedan fortsatte chanserna att avlösa varandra in i det sista.

Djurgården skapade mest men Hammarby hade också några riktigt vassa chanser som fick publiken att kippa efter andan.

Nu kan Joel Riddez titulera sig dubbelsegrare när det gäller damderbyn. Riddez gör sin första säsong som tränare i Djurgården, han har själv spelat sex säsonger i klubben men lämnade 2013 för att bli spelande tränare i IK Frej.

Segern gör att Djurgården, som slutade sexa i fjol, befäster fjärdeplatsen i tabellen.

– Det känns som att det sakta men säkert går uppåt hela tiden, säger Riddez.

– Det är en kul start men man vill hela tiden ha utveckling. Nu har jag ju lärt känna spelarna. Vi har mött alla lag minst en gång och då blir det lite lättare att scouta motståndarna.

Riddez visste att det skulle bli svårt att slå hål på Hammarby, som inför derbyt bara släppt in 18 mål på tretton matcher.

– Hammarby har en bra defensiv och de arbetar hårt för varandra, det är vad de behöver göra för att överleva den här serien.

Inför matchen talade Riddez om att derbyt är den största dagen för att marknadsföra damfotbollen.

– Det blir lite drag och skrivs en del. De får inte uppleva det här lika ofta som killarna som varje vecka har ett stort event. Därför är det kul att kunna erbjuda ett derby på Stadion.

Djurgården ligger fyra i tabellen och jobbar för att komma i kapp trean Eskilstuna.

– Både jag och föreningen har ambition att vi ska få det här att växa. Jag tror inte att vi kan stoppa in 15 miljoner och bli Rosengård. Vi ska sakta men säkert ta ett steg varje år.

Han ser gärna att lovande spelare från Stockholmsområdet väljer att komma till blåränderna,

– Spelare ska inte behöva flytta till Linköping eller Eskilstuna. De ska kunna vara kvar och erbjudas en bra utvecklingsmiljö, därför är det bra att man ser att vi har landslagsspelare i Djurgården. Vi har två från Island, en från Holland och nu fick vi också med ”Jojo”. Spelarna ska komma till oss och härifrån i så fall gå till Chelsea, då har vi kommit en bit på väg.

Johanna ”Jojo” Rytting Kaneryd, som i måndags fick besked om att hon är uttagen i truppen till VM-kvalet mot Kroatien 19 september, gjorde inte sin bästa match i derbyt.

– Hon har en stor arbetskapacitet. Jag tycker att hon är ett spännande namn för framtiden, hon är långt ifrån klar men jag tycker ändå att det var rätt att Peter Gerhardsson tog ut henne i landslaget.

Under EM saknade Sverige spelare som med fart kunde ta sig förbi motståndarna i en-mot-en-situationer.

– ”Jojo” är väldigt snabb med boll och har ett internationellt steg, berömmer Riddez.

Läs mer: Fick träna med stjärnorna – nu petar hon dem
