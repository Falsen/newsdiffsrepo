Östersund klart för Europa League
Erik Nilson

Det hade talats en del om vädret, och regn tillsammans med 10 grader välkomnade lagen på Jämtkraft arena. ÖFK:s Brwa Nouri hade talat om att snö vore att föredra.

Östersunds supportergrupp ”Falkarna” hade satt upp en banderoll med texten ”Vi är alltid här för er”. Men det var inte bara fullsatt på hemmaläktarna, en stor tillrest grekisk klack hade tagit sig upp till Sverige.

På planen tog Östersund tag i taktpinnen direkt. Efter förlusten med 1–3 i Grekland fanns det ingen tvekan om vad som gällde för Östersund. Vinst med två måls marginal fanns inom räckhåll.

Det snabba spelet på konstgräset gjorde att ÖFK var mer bekväma. Även om passningarna kanske blev lite väl många ibland.

Första halvlek slutade mållös, även om publiken fick se en misstänkt handssituation i den 38:e minuten, när en grekisk försvare skulle rensa bort bollen i straffområdet.

Det brände till något senare, när målvakten i PAOK fick hålla bollen precis framför mållinjen efter att ÖFK slagit in en bra boll efter en hörna.

I andra halvlek var Saman Ghoddos, som ryktas välja Irans landslag framför Sveriges, den piggaste spelaren.

Det var också Ghoddos som till slut fick in bollen. Jamie Hopcutt sköt och Ghoddos styrde in 1–0 i minut 70, i misstänkt offsideläge. PAOK-spelarna blev vansinniga, men domaren lät målet stå.

Bara sju minuter senare fullbordade ÖFK skrällen när Ghoddos gjorde sitt andra mål för kvällen. Ett skott en bit utanför straffområdet letade sig in i maskorna.

Läs mer: Potter: ”Hoppas att det inger hopp för svensk fotboll”

PAOK tryckte på ordentligt de sista tjugo minuterna, men ÖFK höll ut.

Östersundsspelarna sprang runt och firade ordentligt efter matchen.

– Vi trodde på det hela tiden. Vi trodde att det skulle kunna gå. Redan från start visade spelarna bra attityd och la ner ett stort jobb. Och andra halvlek sen, vilken halvlek, sade Östersunds tränare Graham Potter till speakern på planen.

Tränaren Graham Potter hissades till skyn. Foto: Alexander Mahmoud

– Tack så mycket. Det är fantastiskt. Publiken här i Östersund, detta är för er, sade matchvinnaren Saman Ghoddos och fortsatte:

– Att det verkligen har hänt. Jag kan inte tro att det är sant, det är helt otroligt.

Europaäventyret började i Sollentuna för jämtlänningarna. I september i fjol spelade Östersund den första kvalmatchen till Svenska cupen och besegrade Sollentuna FF med 2–0. I gruppspelet i cupen vann laget mot Varberg, Nyköping och Hammarby. Trelleborg, Häcken och till slut IFK Norrköping blev alla slagna av Östersund i slutspelet.

I kvalet till Europa Leagues gruppspel slog ÖFK först den turkiska storklubben Galatasaray, sedan luxemburgska Fola Esch innan PAOK till slut slogs ut i det avgörande dubbelmötet.

Som enda kvarvarande svenska lag i Europa är Östersund nu garanterade minst 20 miljoner kronor från det europeiska fotbollförbundet Uefa. Dessutom kan det bli mer i form av bonusar för varje plockad poäng.

I morgon fredag klockan 13.00 lottas grupperna i Europa League.

Läs mer: Erik Nilson: Östersund kan gå långt i Europa – tack vare Potter
