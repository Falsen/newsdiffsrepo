Publicerad 15:34


Massivt pådrag i Barcas premiär efter terrorn



TT-AFP


Följ skribent




På söndagskvällen tar FC Barcelona emot Real Betis på hemmaplanen Camp Nou i premiäromgången av La Liga.

13 människor dödades av en skåpbil på paradgatan Las Ramlas i Barcelona i torsdags. Natten till fredagen dödades en person till i Cambrils, 12 mil söder om Barcelona. I de två terrordåden skadades dessutom över 130 människor.

Säkerhetsspådraget i samband med Barcas hemmapremiär på Camp Nou, med kapacitet för 99.354 åskådare, kommer att vara massivt.– Vi är medvetna om världen vi lever i. Vi är alla potentiella offer, överallt och när som helst. Det kan hända på en tunnelbanestation och på en fotbollsarena, säger Barcelonas tränare Ernesto Valverde.

Polisen i Katalonien bekräftar att det kommer vara fler poliser än vanligt i tjänst i samband med söndagens fotbollsmatch som spelas sex kilometer västerut från La Rambla.

I vanlig ordning är större väskor förbjudna inne på arenan. Mindre handväskor genomsöks.

– Rekommendationen är att ta sig till arenan i lugn takt och njuta av en fotbollsmatch. Människor ska kunna känna sig säkra och känna att säkerhetsinsatsen motsvarar antalet människor som ska gå på matchen, säger en talesperson hos polisen i Katalonien.– På grund av den förhöjda risken för terrorism har klubben vidtagit åtgärder för att förbättra säkerheten, säger en talesperson för FC Barcelona.

Under hela helgens premiäromgång av La Liga hålls det en tyst minut inför samtliga matcher, och spelarna på planen bär sorgeband för att hedra offren vid terrordåden tidigare i veckan.

Barcelonas stjärnspelare kommer inte att bära sina egna namn på ryggen i hemmamötet med Real Betis. Efternamn som exempelvis Messi, Rakitic och Pique ersätts av ”Barcelona” på respektive spelares ryggtavla.

– Vi måste stå upp under de här omständigheterna, och det bästa sättet att göra det på är att gå vidare, säger tränaren Ernesto Valverde.
