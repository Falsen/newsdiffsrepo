Allsvenska serieledarna var illa ute mot divison 2-lag
Erik Nilson

Från Piteå i norr till Lund i söder. På hela 24 platser i Sverige spelades det cupfotboll under kvällen.

Värmbols FC från Katrineholm och division 2 mötte AIK, som spelar allsvenskt derby på Friends arena inför uppemot 30.000 på söndag. På lummiga Värmbols IP var det drygt 3.000 personer på plats som fick se hemmalaget hålla Solna-klubben stången länge.if(DN&&DN.Ads){DN.Ads.initAd('d3355b55-art1');}

I den 16:e minuten fick AIK:s Daniel Sundgren bollen på handen, men domaren Johan Krantz friade.

– Jag tycker att det är straff, sade Värmbols tränare Rickard Johansson till Cmore i halvtid.

Istället fick AIK straff för en hands i 52:a minuten, trots att den på reprisbilderna såg ut att ta i ansiktet på backen Eric Ackon. Något Ackon själv också hävdade i en intervju med Cmore efter matchen. Stefanelli slog dock säkert in straffen till 1–0.

– Vi växlade väl upp fem gånger under matchen och det räckte, sade AIK:s tränare Rikard Norling efter matchen.

Resten av matchen innehöll inga jättechanser åt något håll, även om Värmbols målvakt Alexander Juhlin fick visa prov på vissa kvaliteter när AIK kontrade. Den allsvenska klubben kunde till slut ta sig vidare till gruppspelet i cupen, som spelas i vår.

Landvetters Filip Pivkovski och IFK Göteborgs Sam Adekugbe. Foto: Michael Erichsen/Bildbyrån

Dit tog sig också IFK Göteborg, som mötte Landvetter IS i ett derby. Landvetter, som spelar i division 3, hade tidigare 1.400 som publikrekord. Kvällens cupmatch bjöd dock på ett nytt fint rekord.

Ideella krafter hade hjälpt klubben utanför Göteborg att bygga provosoriska läktare, vilket betydde en publik på 4.220. Bland dem ståtade den gröna hemmaklubben med en ”grön vägg”.

– Det kan bli mellan 600 och 700 barn. Sedan har vi inte så många hejaramsor, så Blåvittfansen kommer nog att dominera, sade Fredrik Majqvist från Landvetter till SVT.

Själva matchen dominerade Blåvitt också. Även om det dröjde till den 27:e minuten innan nollan spräcktes. Inhoppande Andreas Öhman serverade Sebastian Ohlsson, som vände runt och sköt in bollen ribba in.

Det dröjde sedan till den 51:a minuten innan nästa mål skulle komma, när islänningen Elias Omarsson och Patrik Karlsson Lagemyr väggspelade och Omarsson avslutade fint.

Fyra minuter senare slog Billy Nordström in en fin frispark och bara minuten efter det kom 4–0 genom Omarsson efter en retur.

Omarsson fullbordade sitt hattrick och spikade slutresultatet 5–0 i minut 69 när han blev framspelad av Adil Titi.

De allsvenska serieledarna från Malmö hade också oväntat svårt med sitt motstånd. Division 2-laget FC Trollhättan tog en tidig ledning genom ett kanonskott av Charles Ikenna Kean. MFF vände dock och vann till slut med klara 4–1.

Landskrona BoIS var nära att återigen stå för en stor skräll i cupsammanhang. I fjol blev det vinst mot Malmö FF. I år höll laget på att slå Elfsborg. Man ledde en stund med 3–1, men Elfsborg kvitterade till 3–3 innan full tid och vann med 4–3 efter förlägning.

Av de 13 allsvenska lagen som spelade i kväll var det bara AFC Eskilstuna som inte tog sig vidare från andra omgången, efter en 1–3-förlust efter förlängning mot Vasalund. Hammarby tog sig vidare genom en 3–1-vinst mot Akropolis redan för en vecka sedan.

Sex matcher spelas på torsdag och Östersund, regerande cupmästare, spelar mot Härnösand vid ett senare tillfälle då de under morgondagen ska försöka vända ett 1–3-underläge i Europa League-kvalet mot grekiska PAOK.

Läs mer: Anders Sännås Lundqvist: Bajens lallande är historia
