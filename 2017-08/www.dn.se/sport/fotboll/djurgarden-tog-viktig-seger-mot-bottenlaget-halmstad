Uppdaterad 17:24

Publicerad 17:22


Djurgården tog viktig seger mot bottenlaget Halmstad



Daniel Jacobs


Följ skribent




Bottenlaget Halmstads BK, näst sist inför söndagens match, slåss för sin överlevnad i allsvenskan.

Men även för hemmalaget Djurgården var det en viktig match – serietvåan slåss dock om andra saker. Under Özcan Melkemichels ledning kan man för första gången sedan 2010 (Djurgården slutade 10:a, AIK 11:a och Hammarby var i superettan) kan man bli bästa lag i Stockholm.

Det var också Djurgården som kontrollerade matchen i den första halvleken. Halmstads försvar var kompakt och målvakten Isak Pettersson storspelade fram tills att han kapade Othman El Kabir i straffområdet i den 27:e minuten.

Fram klev Magnus Eriksson och satte straffen säkert – med det klev han också upp som skytteligaledare med sitt nionde mål för säsongen.

Ett Djurgården med full kontroll såg ut att gå till halvtidsvila med en bekväm 1–0-ledning, men med en knapp minut kvar av halvleken drog Gabriel Gudmundsson iväg ett skott från en bit utanför straffområdet.

Bollen vobblade otäckt, och Tommi Vaiho – som ersatt en skadad Andreas Isaksson i Djurgårdsmålet – verkar ha fått såpa på målvaktshandskarna och tappar bollen in i mål. Kvitterat.

Vaihos miss visade sig inte bli särskilt ödesdiger denna gång. I den andra halvleken var det återigen Djurgården som förde spelet.

2–1-målet kom i den 64:e minuten, när Gustav Engvall snyggt drog bort sin försvarare och lyfte bollen i nättaket på ett inlägg från Magnus Eriksson.

Därefter kunde Halmstad inte få till särskilt mycket av en kvitteringsjakt, Djurgården höll i bollen och spelade med självförtroende.

De tre poängen innebär att serietvåan Djurgården håller rivalerna i AIK en poäng bakom sig (de slog samtidigt Östersund borta 3–0) och närmar sig serieledande Malmö som oväntat förlorade mot seriejumbon AFC Eskilstuna på lördagen. Med tio matcher kvar att spela skiljer tio poäng.

Väldigt långt upp förstås – men samtidigt har Stockholmsklubben inte varit närmare SM-guldet på många år.
