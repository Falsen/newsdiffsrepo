Eskilstuna söker ny tränare via annons
Lisa Edwinsson

Tabelltrean Eskilstuna tappar sin tränare och sportchef, Viktor Eriksson, efter säsongen.

Nu väljer klubben ett något udda sätt att hitta ersättaren.

Eskilstuna har valt att annonsera ut tjänsten via Arbetsförmedlingen, och har innan ansökningsdatum gått ut fått in ansökningar från hela världen.

– Det var lite av det vi var ute efter, att få sökande från hela världen. Det är kul att det kommit både från Sverige och utomlands och att många är intresserade av att träna Eskilstuna United, säger Johan Bennäs i klubbens förhandlingsstab till Eskilstuna-Kuriren.

Hittills handlar det om nästan 50 kandidater.

– Många kanske inte är så kända för allmänheten. Det finns många som kanske är bra på bara fotboll men det är även viktigt med exempelvis social kompetens och ledaregenskaper. Nu för tiden är det så mycket mer än att bara vara fotbollstränare.
