Alexander Isak med i U21-truppen
Lars Grimlund

Alexander Isak, som fyller 18 år om några veckor, är yngst i den svenska truppen. Men han är också det intressantaste namnet av dem alla.

– Han måste visa vad han kan, det måste han göra i Dortmund, säger Nilsson som aldrig tvekade att ta ut Isak i sin första trupp som förbundskapten.

Kvar från det lag som spelade EM i Polen i juni finns målvakten Pontus Dahlberg, försvarsspelarna Franz Brorsson, Filip Dagerstål och Linus Wahlqvist samt Gustav Engvall, Carlos Strandberg, Joel Asoro och Isak Ssewankambo.

– Det har varit många bollar i luften och jag har tittat på spelare i sina klubbar och hur bra de presterat.

Spelarna ska vara födda 1996 och senare för att få vara med i U21, i den svenska truppen finns det fyra spelare som är födda 1999.

– Klubbarna släpper framför allt fram de unga spelarna, det är en viktig bit, säger Nilsson.

Håkan Ericson tog det svenska U21-landslaget till EM-guld 2015 och även till slutspel 2017. Sedan fick han sparken.

Nu ska Roland Nilsson försöka ta Sverige till tredje raka EM-slutspelet.

– Det kravet ligger alltid där. Vi kommer göra allt för försöka ta oss till Italien 2019, det låter väldigt bra.

Gruppettan går vidare till slutspel, de fyra bästa tvåorna spelar om ytterligare två platser.

– Resan dit är väldigt lång, medger Nilsson. Det är en tuff grupp med Belgien, Turkiet och Ungern, därefter kommer Cypern och Malta som kan bli tuffa matcher.

Håkan Ericson ville att U21-landslaget ville att mittfältarna skulle ha mycket boll. Med Nilsson som förbundskapten kommer spelet att bli rakare.

– Det beror lite på min syn hur man ska spela, det är lite rakare linjer i det. Men det ska fortfarande vara passningsorienterat.

Roland Nilsson har spelat 116 landskamper och har VM-brons från 1994 som sin främsta merit. Vid sin sida kommer han ha den nuvarande assisterande förbundskaptenen Andreas Pettersson.

Läs mer: USA-proffset Gustav Svensson tillbaka i landslaget
