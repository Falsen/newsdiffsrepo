Johan Esk:   Forsberg är på väg att bli Ljungberg
Johan Esk

Bulgariens nationalarena Vasil Levski igen, tolv år senare.

Den är fräschare än vad jag minns. Det är samma sak med staden. Då var det svårt att hitta någonstans att äta utanför hotellet. Ett ställe vi valde hade lappar på dörren, de sade vad man inte fick ta med in. Hundar. Och vapen.

Nu finns alla restaurang- och cafékedjor här. Alla klädmärken som finns i Stockholm har landat i Sofia. Och lämnar du den stora gågatan och ger dig in på sidogatorna är det hipstervarning bland mindre caféer och restauranger. Nya blanka bilar rullar på gamla gropiga gator.

Den här typen av ytputsning har jag sett mycket av under de här resorna österut i fotbollslandslagets fotspår.

Jag minns mycket av vad Fredrik Ljungberg gjorde här 2005 men inte riktigt var.

Jag minns att han spelade som om han knappt nuddade gräset, hans korta snabba steg svävade över planen på arenan som är döpt efter munken som blev nationalistisk revolutionär och krossade sitt eget huvud innan han skulle hängas.

När Sverige ska ha sin sista träning är jag osäker på vilken planhalva det var Fredrik Ljungberg började vara så brutalt bra på. Tror att det var den bort mot bergen, men i så fall måste pressläktaren legat på andra sidan.

Det var så med Fredrik Ljungberg, för alla som är för unga för att minnas, att man kunde släppa ner honom i en kvalmatch var som helst och han satte sån fart att alla räknade med att Sverige fick farliga anfall eller frispark en bit fram på planen.

Ju bökigare resor, desto bättre trivdes Ljungberg. Det där har också gällt svenska landslaget efter murens fall. Svåra resor en bit in i öst har målats upp med skräckbilder på förhand men oftast landat i tre poäng efteråt.

Bulgarspionen Jonas Thern tror att det kan bero på östlagens ryssinfluerade spel. Det bjuder på möjligheter för den som kan samla försvaret mot deras kortpassningsspel och utnyttja blottorna när de flyttar fram många spelare.

I början av veckan frågade jag Emil Forsberg om likheterna med Fredrik Ljungberg.

Han pratade mer om skillnader.

– Jag är mer en vanlig ”tia” och han var mer kantspelare, sade Emil.

Kanske vill Emil Forsberg inte vara ”en ny Fredrik Ljungberg”. Det behöver han inte oroa sig för. Sveriges spel är annat nu.

Då gick oftast Sveriges första uppspelspassning till Fredrik Ljungberg och så fick han föra bollen vidare uppåt. Nu söker Sverige – som många lag – ofta den första bollen rakt upp i banan till en felvänd spelare som väggar bollen bakåt eller vinklar den snett utåt.

Fredrik Ljungberg körde längs kanten och vek sedan inåt. Emil Forsbergs utgångsposition kan vara mer central.

Men det är likheterna som är det viktiga och som känns så bra och lovande för det här landslaget.

Emil Forsberg är nu en spelare som man kan ge bollen till och vänta sig att det händer saker.

På svenskarnas presskonferens frågade jag om Forsbergs betydelse för det svenska spelet.

Det var inte förbundskapten Janne Andersson som svarade, han låg magsjuk på hotellet. Det var hans stand-in Peter Wettergren.

Wettergren är Anderssons försvarsstrateg, högra hand och känd för att inte vilja vara i fokus. Därför har han konsekvent tackat nej till att vara huvudtränare. Senast han fick kliva fram var när Magnus Haglund var avstängd i Elfsborg.

– Emil är duktig på att hitta ytor, sade Wettergren. Han är kreativ och duktig på att öppna upp organiserade försvar.

Det var det Forsberg skulle göra i EM men då blev han statisk och försiktig. Utan Zlatan Ibrahimovic i laget har ett större ansvar lagts på Emil Forsberg och han gillar det.Sverige brukar vinna mot Bulgarien. Sverige brukar inte ens släppa in mål mot Bulgarien.

Fredrik Ljungberg och Emil Forsberg är båda korta spelare med snabba fötter men där Ljungberg älskade stjärnstatusen som växte med hans karriär känns Forsbergs dokumenterade utveckling i klädstil och bilval inte lika, vad ska vi säga, naturlig.

Det blir en lång varm dags färd mot match här i Sofia. Avspark 21.45, lokal tid. Kvart i nio i Sverige. Samtidigt börjar Frankrike-Nederländerna.

Med den start Sverige haft i kvalet är det en kväll där det finns massor att vinna.

När Sverige reser vidare mot Belarus kan Sverige och Frankrike ha lämnat Nederländerna sex poäng bakom.

Det kan annars vara så att Sverige vaknar upp i ett läge där tre topplag har lika många poäng med fyra matcher kvar.

Sverige vann med 3-0 mot Bulgarien i Solna tidigare i det här kvalet. Det blev 3-0 i den där Ljungberg-matchen 2005.

Sverige brukar vinna mot Bulgarien. Sverige brukar inte ens släppa in mål mot Bulgarien.

Så det är väl bara att Sverige gör som man brukar.

Läs mer: Spionen Thern: Bulgariens ryska spel kan straffa dem
