”Vad som hände för 49 år sedan har ingen betydelse på torsdag”
Anders Sännås Lundqvist

– Vi har haft folk som varit nere och tittat. Det är inte som att ligga på Friends eller Bosön. Men det ska vara fullt tillräckligt bra för att vi ska kunna genomföra det vi ska göra, det här känns helt rätt att göra, sade Andersson vid måndagens presskonferens.

En del spelare anlände redan under söndagen, som Marcus Berg, Victor Nilsson Lindelöf och Gustav Svensson. Några ansluter först under måndagskvällen, som Ludwig Augustinsson och Albin Ekdal.

Mötet med Bulgarien har en avgörande karaktär för Sverige i jakten på en plats i VM–slutspelet i Ryssland nästa år.

Tre poäng skulle innebära att man kan utmana Frankrike om gruppsegern. Förlust skulle innebära att såväl Bulgarien som Nederländerna hotar bakifrån i jakten på andraplatsen, som innebär playoff om en VM–plats.

Sverige har historiskt sett bra statistik mot Bulgarien. Men det var som Janne Andersson sade:

– Vad som hände för 49 år sedan har ingen betydelse på torsdag. Utan det handlar om vad vi kan påverka.

Det råder högsommarväder i Sofia, under måndagen var det runt 30 grader i skuggan.

– Nu kan vi i lugn och ro förbereda oss under två dagar inför matchen, sade Andersson.

Bulgarien har bytt förbundskapten sedan lagen möttes i Solna förra hösten, då Sverige vann komfortabelt med 3–0.

– Enligt Jonas Thern, som scoutat bulgarerna, är det ett Bulgarien som är bättre organiserat än i höstas, som vi kommer att möta. Ett lag som kommer att agera aggressivt, fysiskt, och som dessutom är obesegrat hemma i kvalet.

– Det kommer att krävas en topprestation av oss om vi ska få med oss tre poäng, sade Andersson.

Är det stor skillnad på Bulgarien, hemma och borta?

– Vinner man hemma mot Nederländerna (2–0) är man ett bra lag.

– I höstas vann vi, som jag tycker, en ganska enkel seger. Det blir inte samma motstånd nu. Jag förväntar mig ett helt annat Bulgarien, sade Andersson.

Bulgarien är piskat att vinna för att leva vidare i kvalet, vilket kan påverka matchbilden.

Janne Andersson flaggar för att Sverige kanske måste vara lite försiktigt i inledningen, låta matchen sätta sig, eftersom han räknar med full fart framåt från Bulgariens sida i inledningen.

Samtidigt som Sverige möter Bulgarien spelas Frankrike–Nederländerna i Paris. Andersson säger att han inte har något drömresultat i det mötet.

– Drömresultat, det är sådant man kan tänka på om det är en match kvar. Nu får de spela, så får vi se vad det blir för resultat.

Sveriges senaste insats i kvalet var den sensationella segern hemma mot Frankrike (2–1). Hur påverkar den?

– Risk för påverkan finns alltid. Det vi gör är därför att inleda med att stänga den förra samlingen. Paul Balsom har klippt ihop en liten film med höjdpunkterna.

Truppen kommer också att ha ett upptaktsmöte med Daniel Ekvall, som är idrottspsykolog.

– Sedan måste vi nollställa, och titta framåt.

– Men samtidigt stärks man när man vinner matcher, och det ska man inte tvätta bort. Nu har vi en ny möjlighet att göra något bra.

Andersson var också tydlig med att han inte känner sig pressad efter segern mot Frankrike.

– Nej, jag tänker och fungerar inte så. Jag är jättetråkig. Jag är fokuserad på nästa match, på hur vi ska spela, hur vi ska agera, vilka som ska spela. Press och förväntningar kan jag inte göra så mycket åt.

Vad gäller skadeläget konstaterade Andersson att Marcus Rohdén har en liten sträckning i ett ledband i utsidan av ena knät.

– Men han har lämnat klartecken. Så jag räknar definitivt med Marcus.

– Sedan är det Albin Ekdal, som haft ryggproblem, men ändå spelat. Han gjorde en fanstatisk assist i senaste ligamatchen.

Om en tänkt startelva var Andersson tydlig med att han har en stomme som gör det bra.

– Så det känns inte självklart att göra en massa förändringar.

Östersunds Saman Ghoddos gjorde två landskamper under januariturnén, men tackade nyligen ja till att i stället representera Iran.

– Tråkigt, känner jag rent egoistiskt. Samtidigt respekterar jag resonemanget, hur han känner kring sina rötter, och sin bakgrund.

– Men jag kan ju aldrig lova spelare att jag tar ut dem i framtiden, sade Andersson.

Och om Zlatans nya kontrakt med Manchester United sade Andersson att det var kul för Zlatan själv att han kommit så långt i sin rehabilitering.

– Men jag respekterar hans beslut (att han spelat klart i landslaget). Sedan får vi se hur lång tid det tar innan han är tillbaka (i klubblaget).

Läs mer: Intervju med Janne Andersson om första året: ”Mitt prat om nationalsången hade ingenting med nationalism och annat skit att göra”
