Johan Esk:   Zlatan får inte förstöra styrkan i det nya landslaget
Johan Esk

Det sägs att CSKA Sofias slitna arena renoverades 2015. Och 2016. Vet inte vad de bytte då. En låskolv?

Stadion där Sverige har sin tisdagsträning är en sån som flyter ut på längden och bredden som gamla öststatsarenor gör när de står där och konstaterar att allt var bättre förr.

Klubben var Bulgariens mest framgångsrika, alla stora stjärnor fanns här. Sen föll muren. De goda åren var över.

För några år sedan blev klubben utkastad från den professionella ligafotbollen för att ekonomin var i kaos. Nu är den tillbaka i värmen. Legendaren och superdivan Hristo Stoitjkov äger 20 procent av klubben.

Sverige tränar försvar, tränaren Peter Wettergren ropar ut instruktioner. Spelarnas klubblagsrutiner ska bort, landslagsmodellen ska in i spelarnas nervsystem igen. Det flyttas över, det packas kompakt centralt och det går lätt att se att det är stor chans att Sverige startar med samma lag som mot Frankrike.

Målvakten Robin Olsen har en bekant central fyrkant framför sig. Mittbackarna Andreas Granqvist (hörs nästan lika mycket som Wettergren) och Victor Nilsson Lindelöf, centrala mittfältarna Jakob Johansson och Albin Ekdal. På vänsterkanten har Ludwig Augustinsson Emil Forsberg framför sig, på andra är Jimmy Durmaz steget ovanför Mikael Lustig. Att anfallarna Ola Toivonen och Marcus Berg är i var sitt lag är inget att bry sig om. De två är givna.

Om nio månader kan läget vara helt annorlunda på topp.

Om nio månader kan Janne Andersson sitta och plita på en VM-trupp och då kan Zlatan Ibrahimovic ha gjort en stark comeback i Manchester United.

Då har Andersson sitt stora i-landsproblem.

Hur ska Sveriges största spelare genom tiderna kunna komma tillbaka utan att den största styrkan i dagens landslag förstörs?

Det är klart att det går att bara vifta bort frågan med att dörren är stängd. Det går bra ändå. Zlatan behövs inte.

Det är det enklaste, mest populistiska och klart mest kortsiktiga sättet att se på frågan som ännu bara är hypotetisk men förhoppningsvis blir stekhet.

Jag vill självklart se Zlatan i landslaget igen.

Jag vill lika självklart inte se något av lagets kollektiva styrka på och utanför planen gå förlorad.

Jag vill inte se ett svenskt spel som återigen bara går ut på att söka Zlatan och så får han sköta resten.

Går det där att få ihop? Vet inte. Vet verkligen inte.

När jag under landslagssamlingens två första dagar frågat spelarna varför Sverige toppar gruppen nämner alla med olika ord att alla jobbar tillsammans, att laget är en stark enhet där alla vet sina roller och där försvaret sitter.

När samma spelare sedan fått frågan om de vill se Zlatan i landslaget igen säger alla – självklart.

Vad skulle de annars svara?

Såna här mediala sammankomster går inte ut på att spelarna ska säga vad de verkligen tycker och tänker utan vad som passar sig i sammanhanget.

Albin Ekdal brukar kunna strunta i sånt och våga prata utanför boxen.

Så jag frågade:

Finns det inte en risk att allt faller tillbaka i det gamla och att allt spel ska gå via Zlatan om han kommer tillbaka?

– Nej, det tror jag inte. Jag tror inte att han kommer in och tar över. Klart att det finns respekt för honom i gruppen men bara för att han skulle komma in blir han inte direkt den som bestämmer. Zlatan skulle hjälpa det här laget enormt om han kommer tillbaka i bra form.

Det finns tre nyckelord i Ekdals diplomatiskt strömlinjeformade meningar:

”Den som bestämmer.”

I det gamla landslaget var det lagkaptenen och den stora stjärnan som bestämde. I det nya är det förbundskaptenen.

Det som talar för att en comeback skulle kunna funka är att Janne Andersson är så trygg i sitt ledarskap. Han skulle kunna lägga upp bollen till Zlatan med ett:

”Numera gör vi så här och så här. Vill du vara med på det?”

Zlatan Ibrahimovic blir förhoppningsvis en spelare Janne Andersson får fundera på.

Saman Ghoddos är en spelare han slarvat bort.

Östersunds cupkvalhjälte har precis valt VM-klara Iran. Andersson beklagar det med att Ghoddos är en spelare han skulle kunna ha nytta av på sikt. Jag tycker att Sverige skulle kunna ha nytta av honom här och nu.

Bakom Toivonen och Berg finns Christoffer Nyman och Samuel Armenteros. Den senare har inte spelat en minut för Heracles i holländska ligans tre första omgångar.

Saman Ghoddos är glödhet och Janne Anderssons första stora misstag som förbundskapten.

Quiz: Vad kan du om spelarna i svenska landslagstruppen?
