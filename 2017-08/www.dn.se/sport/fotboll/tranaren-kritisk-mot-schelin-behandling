Publicerad 16:19


Tränaren kritisk mot Schelin-behandling



TT


Följ skribent




Stjärnvärvningen Caroline Seger får dra på sig kaptensbindeln när hon gör comeback i Rosengård-tröjan. Men landslagskompisen Lotta Schelin saknas i första matchen efter EM-uppehållet – och det är osäkert när hon är tillbaka.

Schelin skadade nacken i derbyt mot Limhamn/Bunkeflo för nästan två månader sedan. Veterananfallaren spelade sedan EM på smärtstillande, vilket Jack Majgaard Jensen är kritisk till.

– Det är inte den policy som vi har när vi behandlar spelare, säger han till Sydsvenskan.

– Hon slapp ha ont men det var ju klart att hon skulle få en jättereaktion efteråt.

Schelin, som under hela karriären dessutom haft problem med migrän, vet inte när hon är redo att spela match igen.

– Det var tufft i EM och jag behöver återhämta mig för att komma till rätta med detta. Det är en sak att kunna träna, sedan om man mår dåligt när man är hemma är en annan sak. Nu får vi se till att lösa det, så man får både livskvalitet och fotbollskvalitet, säger Schelin till Sydsvenskan.

Serietvåan Rosengård får även klara sig utan avstängda landslagsmittfältaren Hanna Folkesson i lördagens toppmöte.

Läs mer: Förlust mot Nederländerna – Sverige ute ur EM
