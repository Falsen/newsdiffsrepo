USA-proffset Gustav Svensson tillbaka i landslaget
Lars Grimlund

Det blev en liten överraskning i den trupp som Andersson tog ut inför de kommande VM-kvalmatcherna i Sofia och Minsk.

Gustav Svensson, slitstark mittfältare med förflutet i IFK Göteborg som i dag spelar i Seattle Sounders, och Marcus Rohdén, från italienska Crotone, går in i truppen på bekostnad av Oscar Hiljemark och Sam Larsson.if(DN&&DN.Ads){DN.Ads.initAd('a6dbd994-art1');}

– Utifrån speltid, form och hur de har det i sina klubblag och hur de spelat i landslaget tidigare så har jag valt den här truppen, säger Andersson.

Gustav Svensson erbjöd sig att betala flygbiljetten till USA för att Janne Andersson personligen skulle kunna se honom spela.

Så långt gick det aldrig.

– Det är lite bökigt att ta sig dit men däremot har vi sett ett antal matcher på Gustav via nätet så vi har bra koll på honom men jag har inte varit där.

Andersson förväntar sig två tuffa bortamatcher och då passar Svensson in i bilden.

– Han är en tuff och rejäl mittfältare som vinner närkamper och springer kopiöst, det är en spelartyp vi tror vi kan ha glädje av. Han har varit aktuell tidigare och jag tycker att det var läge att ta ut honom nu.

På måndag samlas truppen i Bulgariens huvudstad Sofia och redan nästa torsdag väntar Bulgarien och tre dagar senare är det match mot Belarus i Minsk.

Sverige besegrade Bulgarien med 3–0 på hemmaplan, nu förväntar sig Andersson ett helt annat motstånd.

– Vi räknar med att halv startelva är utbytt mot när vi spelade hemma. Det är ett helt annat lag hemma än borta. Slår man Nederländerna hemma med 2–0 så har man kvaliteter, vi har stor respekt för dem och det blir en häftig utmaning.

Victor Nilsson Lindelöf, som är given som mittback, har problem att ta en plats i sin nya klubb Manchester United.

– Jag träffade honom och pratade med honom i helgen, det tar tid att anpassa sig till ett nytt lag och en ny miljö. Han ska jobba sig in och ta för sig för att kunna kliva in och spela, när det är har jag ingen aning om. Jag ser det inte som något akut problem. Över tid vill vi självklart att killarna ska spela.

Både Albin Ekdal och Samuel Armenteros har haft problem med skador.

– När det gäller Ekdal så finns det ett nyckelben som spökar men vi hoppas och tror att han är så pass frisk att han kan medverka.

Sverige kommer att få ett hyggligt stöd både i Sofia och i Minsk.

– 700 supportrar kommer att finnas på plats, säger generalsekreteraren Håkan Sjöstrand.

Läs mer: Alexander Isak med i U21-truppen
