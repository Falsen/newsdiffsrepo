FC Köpenhamn straffas efter derbyt
TT

FC Köpenhamn straffas efter skandalmatchen mot Bröndby i början av augusti. Nu står det klart att klubben får spela två hemmamatcher utan publik och ska böta 150.000 danska kronor, motsvarande cirka 192.000 svenska kronor. Det beslutade det danska fotbollsförbundets disciplinkommitté.

Matcherna det gäller är Midtjylland den 8 september och Bröndby den 5 november.if(DN&&DN.Ads){DN.Ads.initAd('4d945f78-art1');}

”Detta är helt oacceptabelt beteende av FC Köpenhamns fans som har lett till att människor har skadats och varit i fara och att danska fotbollens rykte har skamfilats”, skriver den i ett uttalande.

FCK kommer att överklaga domen:

”Vi tycker att straffet är oproportionerligt. Därför vill vi överklaga domen”, säger klubbens administrerande direktör Anders Hørtholt till klubbens webbplats.

Bröndby ska samtidigt böta 75.000 danska kronor (cirka 96.000 svenska kronor) på grund av att deras supportrar tände bengaler på läktaren under matchen, uppger danska TV2.

Det var under slutskedet av matchen som situationen urartade efter att Köpenhamns supportrar börjat bråka med ordningsvakter och polis på läktaren. FCK-fansen gick till angrepp mot polisen, som tvingades backa undan. Efter cirka 20 minuter lugnande känslorna ner sig, och matchen kunde senare spelas färdigt. Matchen slutade 1–0 till Bröndby efter att Simon Tibbling nätat precis innan matchen avbröts.
