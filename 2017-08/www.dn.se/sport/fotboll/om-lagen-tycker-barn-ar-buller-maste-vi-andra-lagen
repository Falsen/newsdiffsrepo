”Om lagen tycker barn är buller måste vi ändra lagen”
Nils Palmgren

Boo FF hade samlat in över 4000 namnunderskrifter inför onsdagens möte i Nacka kommuns miljö- och stadsbyggnadsnämnd. Fotbollsklubbens verksamhet på Boovallen var hotad sedan elva grannar till fotbollsplanerna klagat på bullernivån och tidigare delvis fått rätt i mark- och mijödomstolen, som ansåg att de ändringar kommunen gjort när det gäller vilka tider som barnen fick spela, inte räckte.

Nu var frågan tillbaka hos Nackapolitikerna och i det förslag som förelåg skulle tiderna för fotbollsspel minskas ytterligare. Bland annat skulle man på helger och helgdagar bara få spela mellan 10 och 17.30.

Men politikerna tog inte det beslutet.

– Vi har tagit ett balanserat beslut som inte minskar tiderna för barnen, säger det moderata kommunalrådet Cathrin Bergenstråhle, Vi beslutar att det måste byggas ett ordentligt bullerskydd och att det ska vara ett uppehåll i juli.

I stället för att sluta spela fotboll halv sex på helgerna, får klubbens lag nu hålla på till 20.00.

– Vi har bestämt oss för att inte acceptera att idrottsverksamhet ska likställas med industribuller, men samtidigt måste vi respektera både domstolens tidigare utslag och grannarnas synpunkter, säger Cathrin Bergenstråhle och tillägger:

– Vi minskar tiderna när det är som känsligast för grannarna, helgkvällarna, och när det drabbar barnen minst.

Boo FF:s ordförande Henrik Fischer är mycket nöjd med beslutet.

– Det här betyder att verksamheten som den är i dag blir det inga inskränkningar i. Det är ett beslut på vägen, men det vi ser som positivt är att kommunen är väldigt tydig med att barn som idrottar gör inte oljud.

Det troliga är att onsdagens beslut kommer att överklagas av grannarna. Och det är något som Cathrin Bergenstråhle välkomnar.

– Så vi får klarhet, för det här är ju långt ifrån den enda fotbollsplanen som ligger nära bostäder.

Förbundschefen i Stockholms fotbollförbund, Björn Eriksson, är medveten om att frågan om fotbollsplaner nära bostäder, långtifrån lär öst.

– Om det blir det slutgiltiga beslutet så betyder det jättemycket, men framför allt hade det inneburit mycket negativt om det inte blivit det här beslutet, säger han och tycker att politikernas beslut sänder en positiv signal till idrottsrörelsen.

– Det innebär att politikerna har visat vad de vill. Om det är så att lagen tycker att barn är buller, då borde vi ändra på lagen. Det här är en indikation på att politikerna tycker det också.

Kommunalrådet Cathrin Bergenstråhle menar också att det är viktigt att idrottsplatserna är centralt belägna.

– Vi vill ju att anläggningar ska kunna ligga centralt så att det blir nära till sporten, att barnen kan ta sig dit själva. Det måste finnas ett bra alternativ för barnen att inte bara sitta inne vid skärmen.
