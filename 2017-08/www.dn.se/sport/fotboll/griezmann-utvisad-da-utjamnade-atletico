Publicerad Igår


Griezmann utvisad – då utjämnade Atlético



TT


Följ skribent




Girona, från den nordöstra delen av Katalonien i norra Spanien, kvalade sig upp till den spanska högstaligan via en andra plats i andradivisionen förra säsongen.

På lördagskvällen var det dags för den efterlängtade ligapremiären, Gironas första i La Liga i klubbens 87-åriga historia.

Nye anfallaren Cristhian Stuani gav laget och hemmapubliken en matchöppning som ingen med Gironasympatier knappt ens vågat önska sig. 30-åringen från Uruguay satte både 1–0 och 2–0 innan 25 minuter ens var spelade.

Atlético Madrid, som förra säsongen slutade på tredje plats i ligan och gick till semifinal i Champions League, var frustrerat och ådrog sig fem gula kort inom loppet av 40 minuter.

Två av dem tilldelades den franske stjärnanfallaren Antoine Griezmann som visades ut i den 67:e matchminuten efter en filmning.

Men det var först då som ”Atléti” skulle ta sig in i matchen. Inbytte anfallaren Ángel Correa satte 1–2 i 78:e minuten och försvararen José Giménez kvitterade till 2–2 i 85:e. En missräkning för Atlético Madrid, men historisk poäng för Girona.

Blågults skadade landslagsanfallare John Guidetti fick se sitt Celta Vigo förlora ligapremiären hemma mot Real Sociedad med 2–3.

Guidettis konkurrent på toppositionen, uruguayanen Maxi Gómez, gjorde Celtas båda mål när laget tappade 2–1 till 2–3 under de avslutande tio minuterna av matchen.
