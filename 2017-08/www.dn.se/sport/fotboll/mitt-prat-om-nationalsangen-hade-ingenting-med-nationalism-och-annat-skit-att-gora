”Mitt prat om nationalsången hade ingenting med nationalism och annat skit att göra”
Lars Grimlund

Västtysken Franz Beckenbauer var han första idol.

– Han var elegant och den förste spelare som jag upptäckte när jag tittade globalt. Charlie George i Arsenal var också en hjälte. Sedan har du Peter Lorimer i Leeds och Ken Hibbitt i Wolves, Hibbitt sköt gärna från 35 meter i lervällingen.

Förbundskapten Janne Andersson ser road ut när han tänker tillbaka på hur stor brittisk fotboll var när han växte upp. Men framför allt att det bara fanns den att titta på.

– Det är helt overkligt, redan på måndagen började man prata om vilken Tipsextramatch som skulle visas på lördagen. Hur dåligt det än var så satt man ju där, det fanns ju inget annat under den perioden.

Den första VM-turneringen Andersson har större minnen av är VM i Västtyskland 1974 då Sverige hade spelare som Ralf Edström, Bosse Larsson, Ronnie Hellström och Ove Kindvall i laget.

Georg ”Åby” Ericson var förbundskapten.

I dag, 37 år senare, är det Janne Andersson själv som leder det svenska landslaget och målet är att ta sig till VM i Ryssland sommaren 2018. Förutsättningarna kan inte vara mycket bättre, med fyra matcher kvar att spela leder Sverige VM-kvalgruppen före Frankrike och Holland.

På torsdag väntar Bulgarien och på söndag Belarus, båda matcherna spelas på bortaplan.

När landslaget samlas i Sofia på måndag är det exakt ett år sedan Janne Andersson hade sin första träning med laget. Tre dagar senare tog han med spelarna till Ekskäret i Stockholms skärgård. Spelarna, som är vana vid att bo på femstjärniga hotell, fick själva sköta grillen, vilket inte alltid blev så lyckat, bädda sängen och laga sin frukost.

– Umgås man och pratar så lär man ju känna varandra. Jag tycker också att teamet runt spelartruppen är så jäkla viktigt, alla måste dra åt samma håll. Jag är väldigt nöjd med den stab vi har och lägret i skärgården var ett bra startskott.

Andersson använder Jonas Thern, Tom Prahl och Lasse Jacobsson till att spionera på motståndarna. Han känner trion väl då han varit assisterande i Halmstads BK till både Prahl och Thern, Jacobsson han själv som assisterande när han var huvudtränare i klubben.Inför matcherna mot Bulgarien och Belarus är det Thern som kartlägger motståndarna.

– Jag har lite skämtsamt sagt att både Tom och Jonas ska få bekänna färg nu när det är jag som är chef.

Så här långt är Janne Andersson mer än nöjd med det jobb spionerna uträttat.

– De gör det jättebra, jag visst ju att alla tre är kompetenta fotbollspersoner. Det bästa hade varit om jag och Peter Wettergren själva hade kunnat se motståndarna men det kan vi ju inte då matcherna går samtidigt. Nu kan vi lägga hela grejen åt sidan och vet att vi kommer att få både analysen och presentationen av motståndarnas spelartrupp utmärkt presenterad för oss.

Spionerna är nya i ledarteamet men det finns också flera ledare kvar från Erik Hamréns tid som förbundskapten.

– Kontinuitet på ledarsidan är viktigt, betonar Andersson.

När Erik Hamrén slutade efter EM sommaren 2016 valde också spelare som Zlatan Ibrahimovic, Andreas Isaksson och Kim Källström att sätta punkt för fortsatt spel i landslaget.

Trots det var var Andersson väldigt tydlig med sitt mål när han presenterade sin första landslagstrupp.

– Jag sa att vi vill till VM, det är det övergripande målet med det vi håller på med. Därmed var det färdigdiskuterat för mig.

Det var många som tvivlade på en så snabb uppryckning av det svenska landslaget, EM 2020 sågs som ett mer realistiskt mål.

– Jag målade inte upp hur svårt eller hur enkelt det var, det intressanta var hur vi skulle spela. Vilka förväntningar som finns har ganska liten betydelse, det viktiga är vad jag gör och kan påverka.

Foto: Carl Bredberg

Så här långt har det nya landslaget haft fem samlingar. Stommen är densamma och Andersson tycker att man skapat ett sätt att spela som visat sig fungera. Han tycker att spelarna varit väldigt lojala och tydligt ställt upp på de idéer som han och assisterande förbundskapten Peter Wettergren presenterat.

– Vi har vunnit en del matcher och när vi nu träffas, efter att ha besegrat Frankrike, så har vi skapat ett självförtroende. Men Frankrikesegern ska vi bara ta väck, den har ingenting med Bulgarien att göra. Däremot finns känslan att om vi jobbar vidare på samma sätt så vet vi att vi har alla möjligheter att lyckas.

Som allsvensk tränare, Andersson har 496 matcher på sitt samvete och tog bland annat IFK Norrköping till ett sensationellt SM-guld 2015, är det matcher en gång i veckan, i bland oftare än så.

– Man är van vid att matcherna kommer hela tiden, nu blir det någonting annat. Men det är häftigt att få göra det på ett annat sätt.

Det har gått mer än två månader sedan Sverige besegrade Frankrike i VM-kvalet med 2–1 i Friends arena för att några dagar senare spela 1–1 i en vänskapsmatch mot Norge.

– Det är inte så att jag har abstinens för att leda träningar. Jag trodde kanske att jag skulle ha men det har jag inte. Däremot saknar jag de regelbundna matcherna. Förlorar man i allsvenskan så får man en ny chans om en vecka, här tar det ett par månader. Jag känner ett väldigt sug efter matcherna, man är väldigt på då. Jag hade gärna haft några matcher till, så kan man säga.

Med armarna i luften visar Janne Andersson hur hög anspänningsnivå han hade som allsvensk tränare.

– Nu kan man gå ner lite mellan varven och göra andra saker men när det är dags för landskamp är man här uppe i stället, säger Andersson och höjer armarna ytterligare en bit mot taket.

Frågan är om det är jobbigt att ligga på en så hög anspänningsnivå.

– Det är bara bra, det känner jag en enorm längtan till. Det är ändå det som är en kick, att man får mäta sig med andra lag och att man får uppleva känslan och atmosfären runt en match.

Nästa höst är det tänkt att den nya Uefa-turneringen Nations League ska sjösättas. Ländernas rankning kommer avgöra hur kvalificerat motstånd de ställs mot i gruppspelet och en lyckad placering i Nations League ska också kunna ge en plats i EM-slutspelet 2020.

– Vi får inte fler matcher, däremot blir det fler tävlingsmatcher. Jag tror att Nations League är jättebra, ju fler tävlingsmatcher desto bättre. Vänskapslandskamper har en tendens till att bli väldigt vänskapliga. Vi har använt dem till att spela med en annan laguppställning än den vi hade i tävlingsmatchen innan. I stället för att byta ut sex, sju spelare i paus har jag gått runt på alla spelare för jag vill se alla spela. Det har gjort att det blivit ett värde i sig i vänskapslandskamperna.

I samband med bortamatchen mot Frankrike i november 2016 fick Andersson en påminnelse om en stor arenasport som fotboll kan vara mål för terroristdåd.

– Vi fick en kraftig påminnelse av det när matchen flyttades från årsdagen av terrordådet som bland annat drabbade Stade de France. Vi har folk som arbetar med säkerhet, det är deras sak att ha koll på detta och det är jag trygg med. Jag kan inte gå omkring och oroa mig, däremot tycker jag att det är oerhört tragiskt när det händer.

Mer än halva VM-kvalet har spelats och blågult ligger i topp. Men att ägna tid åt att titta på tabellen och spekulera i fortsättningen är inget för Janne Andersson.

– Jag pratar hellre om rankingen. Det är inte bara kuriosa, rankingen är faktiskt konkret. När vi ska in i Nations League och i EM-kvalet har vår placering betydelse. Ju högre upp du kommer desto fler bra lag kan du undvika i EM-kvalet, rankingen har en enorm betydelse. Därför är det roligt att vi bitit oss fast ganska högt upp.

Kamp, attityd, moral, jobba och spring. Det verkar vara fem av ledorden i Anderssons fotbollsfilosofi.

– Att tro att jag bara gillar spelare som springer, kämpar och är lojala är fel. Jag gillar mixen med teknik och individuell skicklighet med spelare som kan avgöra. Lojala spelare är en fullständig självklarhet för mig. Det är olikheterna som är intressanta, kryddorna måste du ha annars kan det aldrig bli ett bra fotbollslag.

Att Sverige ligger i topp kan man till stor del tacka inhopparen Sebastian Larsson för. Han sprang, kämpade och visade onekligen moral när han tog ”vansinneslöpningen” som skrämde den franske målvakten Hugo Lloris till att göra det misstag som öppnade för Ola Toivonens underbara 2–1-mål.

– Någon gång när jag hållit föredrag har jag på skoj sagt att instruktionen Sebastian fick när han kom in var att sätta press på deras målvakt. Då sitter folk tysta innan de inser att jag skämtar. Han gör en åttiometerslöpning, häftigt att bara ta den, det visar en lojalitet att han ger sig inte, han bara fortsätter att springa. Det är en häftig upplevelse att ha varit med om men nu är det nya upplevelser som ska skapas.

Foto: Carl Bredberg

Efter varje samling ringer Janne Andersson till spelarna för att stämma av.

– Jag ringer samtliga spelare och pratar om hur de upplevt samlingen. Sedan pratar jag lite om spelaren och han får också chansen att säga om det är något speciellt han funderar på. I bland ringer jag någon gång till, om de har en skada eller så men annars låter jag dem vara i fred med respekt för vardagen i deras klubbmiljö. Vi hinner inte göra en analys efter matchen, spelarna försvinner åt sina olika håll. Jag har funderat mycket på hur jag ska förhålla mig till det. Ska jag skicka ut en massa bilder och göra analyser av matchen? Jag har valt att inte göra det för när de är tillbaka i sin klubbmiljö kräver klubben så mycket av dem, precis som jag gjorde som klubbtränare. De är väldigt upptagna i sina klubblag, många spelar dessutom i Europa League, Champions League och cupmatcher i hemlandet. De har fullt upp och fokus på att vara i klubben. Samma sak gäller när de kommer till landslaget. Då förväntar jag mig att spelarna tar väck om de vunnit eller förlorat i helgen, om de blivit utvisade eller gjort mål eller om laget ligger först eller sist.

Måndagens samling i Sofia innebär en omstart. För att ha koll på spelarnas status har Janne Andersson och Peter Wettergren suttit timmar vid datorn.

– Vi har en sida som är fantastisk. Dagen efter match, oavsett var den spelats i världen, så läggs den ut där. Inte nog med det utan spelarnas aktioner taggas, man kan sitta och titta på varje spelare. Vi reser också en hel del och ibland ser man spelare som inte vet om att man är där. När jag kom in i det här jobbet tyckte jag att det var ganska tufft att få en bild av alla, jag hade ju bra koll på allsvenskan men inte samma koll på allt annat. Vi har ett 80-tal spelare vi har koll på och jag har väl varit på besök i femton länder.

Andersson tycker sig ha förmågan att lyssna på spelarna, mest av allt lyssnar han på vad lagkaptenen har att säga.

– Jag har alltid en speciell relation till min lagkapten som jag vill ska vara en temp in i gruppen och kunna känna av om det är något speciellt. I det här fallet är det Andreas Grankvist. Jag har haft tur och haft många bra lagkaptener de senaste åren, Andreas Johansson i IFK Norrköping och nu Grankvist, fantastiska killar. Bra fotbollsspelare men de kan också läsa av helheten, så Grankvist pratar jag ganska mycket med och han kommer till mig om han har några funderingar.

Janne Anderssons ledarstil kan beskrivas som okomplicerad och jordnära. Han berättar om när han mötte några av sina gamla spelare i samband med ett föredrag i Laholm, intresset var för övrigt så stort att man tvingades byta lokal.

– Någon av dem sa att ”du är ungefär likadan som du alltid har varit”. Ja, jag är ganska trygg i mitt ledarskap. Oavsett om det är bra eller dåliga fotbollsspelare så är fotbollsspelare också människor. Det är samma mekanismer som gäller i landslaget eller om du tränar ett lag i division tre.

Han försöker att hitta förklaringen till att han själv och hans fyra syskon alla arbetat som ledare på ett eller annat sätt.

– Det finns nog något nedärvt och miljön där hemma som har påverkat att vi valt att bli ledare, som jag själv blev ganska tidigt.

Den största förebilden är inte oväntat Bengan Johansson, mannen som har tretton mästerskapsmedaljer med det svenska handbollslandslaget, och dessutom var Janne Anderssons gympalärare hemma i Halmstad.

– Jag tycker att det är kul med handboll och om jag haft någon förebild så är det Bengt som jag också tycker är väldigt trygg i sitt sätt att vara. Man kan aldrig spela teater i det här jobbet, det går aldrig.

Under det här året har Janne Andersson hunnit med att besöka samtliga klubbar i allsvenskan. Och han gillar det han ser.

– Jag vill prata fotboll och se hur det har det. Klubbarna är väldigt välkomnande, jag får vara med på genomgångar och se träningarna. Det är fantastiskt roligt och jag tror att det är en jättebra signal att vi pratar med varandra och håller en bra dialog. Tittar man tillbaka kanske tio, femton år så spelade de allra flesta lagen ganska lika och man jobbade ganska lika. I dag är det inte så och det är jätteroligt, nu försöker man hitta sin egen väg till framgång.

Några större mediala stormar har han inte drabbats av och han lusläser varken tidningar eller nätet för att se vad som skrivs.

– Jag har största respekten för medier och tycker att det är fantastiskt att intresset för det vi gör i landslaget är så stort. Men jag vet ju själv varför vi tagit ut spelare, utifrån det känner jag mig trygg.

– Jag kan inte säga att jag upplevt något negativt det första året. Hade jag börja gräva hade jag säkert hittat en del, men det gör jag inte.

Som sommarpratare fick han 2016 i alla fall en liten storm att rida ut. I programmet uppmanade Andersson spelarna att lära sig texten till svenska nationalsången.

– Det var ju helt och hållet mitt eget fel, jag uttryckte mig klantigt. Jag hade tre månaders, jag ska inte säga ångest men jag undrade varför jag tackat ja. Jag vaknade om natten och skrev upp tankar i ett litet block som Henrik Johnsson hjälpte mig att paketera om. Som ny förbundskapten ville jag avsluta programmet med nationalsången. När jag kom till den sista pratan så nästan slängde jag mina papper för jag var så nöjd att jag var klar med programmet. Andemeningen var att jag tycker att det är häftigt att man sjunger, jag sjöng alltid nationalsången när jag stod på läktaren. Det har ingenting med nationalism och annat skit att göra, alla som känner mig vet till ett hundra procent vad jag står för.

Andersson avslöjar att det var två saker som han hade vånda för när han tog jobbet som förbundskapten.

– Det första var sommarprogrammet, det andra var att jag skulle hitta en bostad i Stockholm. Min älskade hustru Ulrika och jag bor på Lidingö. Vi trivs fantastiskt och har hunden Conrad att ta hand om.

Familjen bor inte långt ifrån Lidingövallen där IFK Lidingös division 2-lag spelar.

– Jag har varit nere och sett laget spela, de vann senast. Jag är ofta ute med hunden och då stannar jag nästan alltid till och tittar på ungdomsträningarna.
