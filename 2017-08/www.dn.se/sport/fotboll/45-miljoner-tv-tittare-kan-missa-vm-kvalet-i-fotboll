4,5 miljoner tv-tittare kan missa VM-kvalet i fotboll
Tove Nordenhäll

Discovery Networks har bland annat kanal 5 och kanal 9, som sänder herrarnas VM-kval i fotboll. I början av juni var bolaget oense med Telia om ett nytt distributionsavtal. Den gången riskerade Telias kunder att missa Sverige-Frankrike men ett avtal slöts i sista stund.

Det nuvarande avtalet med ComHem/Boxer går ut natten till fredag, alltså precis efter att Sverige kvalspelat mot Bulgarien. Enligt Discovery kontrollerar ComHem/Boxer 51 procent av den svenska distributionen, och sänder alltså tv till cirka 4,5 miljoner svenskar. Kommer parterna inte överens kan 4,5 miljoner tittare gå miste om kvalmatchen mot Belarus på söndag.

– Vi har fortfarande samtal med ComHem/Boxer. Båda parter försöker komma fram till en lösning för fortsatt samarbete, men så här långt har vi inte lyckats nå ett nytt avtal, säger Henriette Zeuchner, vd för Discovery Networks Sweden, i ett pressmeddelande.

Förutom kanal 5 och kanal 9 riskerar tittarna att bli av med kanal 11, Eurosport 1, Eurosport 2, Discovery Channel, TLC, Animal Planet, ID, Discovery Science and Discovery World.

Discovery Networks och Eurosport har också sändningsrättigheterna till OS i Pyeongchang, som avgörs i februari 2018, samt sänder under hösten Europa League-fotboll med Östersund, damernas VM-slutspel i handboll och just nu pågående grand slam-tennis från US Open.
