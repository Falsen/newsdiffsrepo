Sista kvarten sänkte Östersund i Grekland
Rickard Persson

ÖFK har stormat fram i kvalspelet till Europa League och slagit ut turkiska storlaget Galatasaray och luxemburgska Fola Esch. Nu är grekiska Paok sista hindret för att nå det prestigefyllda gruppspelet där 25 miljoner i prispengar väntar.

När domaren Bas Nijhuis blåste till start på Stadio Toumbas i Thessaloniki var det en enda grek på planen – och han spelar i Östersund. Sotirios Papagiannopoulos, som spelade i Paok 2015, bildade mittbackspar i ÖFK tillsammans med Tom Pettersson.if(DN&&DN.Ads){DN.Ads.initAd('f6f26258-art1');}

Paok är däremot rena främlingslegionen med elva olika nationaliteter i startelvan.

Paok hade som väntat mycket boll i inledningen, utan att för den delen skapa någon farlig målchans. Det var ändå en chock för hemmapubliken när Östersund tog ledningen i den 21:a minuten.

Efter en miss i kommunikationen mellan Paok-backen Marin Leovac och målvakten Rodrigo Rey drog Rey ned ÖFK:s anfallare Hosam Aiesh. Straffen satte Brwa Nouri hur säkert som helst i Reys vänstra hörn.

Låter det bekant? Ja, det var Nouri som gjorde det så viktiga 1–0-målet även i matchen mot Galatasaray i den första kvalomgången.

Närmare 100 ÖFK-supportrar på plats i Thessaloniki jublade, liksom alla de jämtar som såg matchen på storbildsskärm på Stortorget hemma i Östersund.

Ju längre den första halvleken led desto mer tillbakapressat blev Östersund och därför var det inte ologiskt att kvitteringen kom i den 38:e minuten. Paoks Leo Matos kom väldigt högt på ett inlägg från vänsterkanten och nickade in bollen i mål bakom målvakten Aly Keita.

Frågan efter den första halvleken, där bollinnehavet var 72–28 i grekisk favör, var hur länge ÖFK skulle orka stå emot i den 30-gradiga värmen.

ÖFK började visserligen den andra halvleken riktigt piggt, men efterhand tilltog hemmapressen. Aly Keita gjorde en superräddning när han tippade en frispark stolpe och ut. Men åt Aleksandar Prijovics klassnick i den 77:e minuten kunde han inte göra något.

I 87:e minuten orsakade Keita sedan en straff som samme Prijovic gjorde 3–1 på.

2–1 hade varit ett helt okej resultat för Östersund, men nu krävs det en 2–0-seger eller seger med mer än tre mål för att gå vidare.

Östersunds tränare Graham Potter uttryckte stor besvikelse över det sena 3–1-målet.

– Sista målet var riktigt tungt för oss, men den här matchen lever fortfarande.

– Jag är stolt över insatsen, i första halvleken hade vi bra struktur i försvarsspelet. I den andra halvleken fick vi det svårare, de tryckte ned oss.

För lagen som når gruppspelet i Europa League väntar en startsumma på 2,6 miljoner euro, cirka 25 miljoner kronor. Sedan tillkommer förstås publikintäkter och prispengar för varje poäng som spelas in.
