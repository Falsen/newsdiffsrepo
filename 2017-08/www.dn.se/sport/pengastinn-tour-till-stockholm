Publicerad 17:33


Pengastinn tour till Stockholm
Malin Fransson

När?

EM i ridsport inleddes på måndagen och pågår till och med söndag kväll.

Var?

EM avgörs i Göteborg med Ullevi som huvudarena där dressyren och hoppningen avgörs. Paradressyren avgörs på Heden och fyrspannskörningen på Heden och i Slottsskogen.

Stor hästtävling i Stockholm

Mitt under EM kom på måndagen beskedet att Stockholm för första gången kommer att stå som värd för en deltävling i den pengastinna hoppserien Global Champions Tour och Global Champions League.

Bakom serien står den tidigare hoppstjärnan Jan Tops från Nederländerna, och strax före midsommar 2019 är planen att Stockholm ska välkomna några av världens bästa ryttare och hästar.

Tävlingen kommer att bli en del i ett nytt arrangemang som har fått namnet Stockholm Summer Horse Week 2019.

Utöver hoppning av högsta klass kommer även dressyklasser att ingå i arrangemanget.

Mer information om arrangemanget – bland annat var i Stockholm tävlingarna ska avgöras – kommer att presenteras efter EM.

Hopphästarna veterinärbesiktades

På måndagseftermiddagen var det dags för den obligatoriska veterinärbesiktningen för hopphästarna. Samtliga fyra svenska EM-hästar Mary Lou, Cue Channa, Zacramento och All In klarade besiktningen utan problem och är därmed klara för start.

Femte och sjätte plats

Utöver bronsmedaljören Louise Etzner Jakobsson och mästerskapsdebutanten Felicia Grimmenhag var det ytterligare två svenska paradressyrryttare som på måndagen red sina individuella program.

Anita Johnsson och hästen Dear Friend kom femma i grad 1 och Lena Malmström och Hotdream Que kom sexa i grad 5.

I och med de resultaten får samtliga fyra svenska pararyttare ställa upp i onsdagens kür-klass.

Favoriten som njuter

OS-silvermedaljören hoppryttaren Peder Fredricson rider för EM-guld inför hemmapubliken, men det som under mästerskapen brukar kallas för press är inget som stör Peder.

Snarare njuter han av situationen.

– Alla jag möter är väldigt trevliga och önskar mig lycka till. Jag kanske aldrig mer kommer till ett mästerskap som favorit och då vore det väl dumt att inte njuta den här gången.

Peder fortsätter med ett leende:

– Men mästerskapet för oss hoppryttare har ju inte startat än. Kanske är känslan annorlunda på onsdag.

Läs mer: Otåliga Malin Baryard Johnsson gillar att starta tidigt
