Uppdaterad 21:33

Publicerad 21:04


Linköping vann enkelt i Asllanis comeback



TT


Följ skribent




Kosovare Asllani skrattade lite förläget åt presentationen men när matchen kom igång var hon inte blyg.

Den hemvändande landslagsstjärnan i fotboll var på väg att rinna igenom Örebros försvar redan efter två minuter och även om ett annat nyförvärv stal succérubrikerna efter Linköpings 5–0-seger – den danska EM-silvermedaljören Nicoline Sørensen nickade in både 1–0 och 3–0 i sin första match för klubben – visade 28-åringen vilken tillgång hon kommer att bli i guldjakten.

Det var Asllani som slog inlägget till Sørensens 1–0-mål efter knappt tre minuter.

– En pangstart. Gott för självförtroendet, säger hon.

Det blev en timmes spel i comebacken, precis som planerat. Och Asllani var nöjd.

– En bra första match. Jag försökte hålla i bollen och det var skönt att bidra till första målet, säger hon.

I sin första allsvenska match sedan 2012 tog Asllani plats centralt på mittfältet, snett framför spelfördelande portugisiskan Claudia Neto. Med den bolltrygga duon som nav har Linköping stora möjligheter att hålla undan för Rosengård i toppen av tabellen.

Serieledaren har tappat landslagsbackarna Jessica Samuelsson (presenterades av Arsenal på fredagen) och Magdalena Eriksson (Chelsea) i sommar men visade mot Örebro att den offensivt vässade laguppställningen har allt som krävs för ett nytt guld.

Och det kommer att bli ännu bättre med tiden – inte minst för Asllani.

– Den här veckan har varit sjukt intensiv. Jag har knappt hunnit andas. Då är det svårt att vara 100-procentigt fokuserad, säger hon.

Efter fem år i Paris Saint-Germain och Manchester City är Asllani möjligen inte lika målhungrig som under förra sejouren i allsvenskan men det behöver hon inte heller vara.

Förutom Sørensen har Linköping Marija Banusic på topp. Hon gjorde både 2–0 och 4–0 mot Örebro. Mittbacken Maja Kildemoes fastställde sedan slutresultatet i den 88:e minuten.Asllani gjorde 32 mål för Linköping mellan 2007 och 2011.

– Jag gjorde många bra saker då också men jag hade inte jämnheten och tryggheten som jag har nu. Jag är en mycket mer komplett spelare. Det är som natt och dag, säger hon.

Mot den bakgrunden gör det inget om hon får vänta lite på det 33:e målet i nygamla klubben.

Till dess är hennes senaste allsvenska fullträff från sista matchen med Kristianstad 2012 – mot Linköping.

Läs mer: Asllani flyttar hem till Linköping
