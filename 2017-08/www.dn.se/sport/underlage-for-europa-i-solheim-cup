Underläge för Europa i Solheim Cup
TT

”USA hade sitt party i går (fredags), nu är det vår tur.”

Det var kapten Annika Sörenstams ord inför golftävlingen Solheim Cups sista bästbollar. Med det menade hon att Europa mycket väl skulle kunna göra det som USA gjorde i slutet av den första tävlingsdagen i Des Moines, Iowa: dominera och vinna samtliga bästbollar.

I teorin var det så klart möjligt. Men den här dagen var det inte ens nära att vara görligt i praktiken.

USA var alldeles för bra när det kom till bästbollarna. Efter fredagens nollning stod kapten Juli Inksters lag för en ny uppvisning under lördagen, vann med 3–1 och har därmed 5,5–10,5 inför söndagens avslutande tolv singelmatcher.

Det innebär att Europa befinner sig i en liknande situation som USA gjorde i Tyskland för två år sedan. Då tvingades USA vända 6–10 för att vinna – och lyckades.

I år är det alltså Europa som måste jaga.

Och utgångsläget är något tuffare än vad USA hade i St Leon-Rot. Med underläget 5,5–10,5 behöver Europa vinna nio av de tolv singlarna för att nå upp till 14,5 poäng för att kunna titulera sig som Solheim Cup-mästare 2017 – och vägen dit är just nu väldigt lång.

Regerande mästarlaget USA behöver bara totalt 14 poäng för att försvara titeln.

Anna Nordqvist, Europas högst rankade spelare, fortsatte att spela bra även under lördagen. 30-åringen ordnade två av lagets tre poäng, först i foursomespelet, tillsammans med Georgia Hall, England, mot Stacy Lewis och Gerina Piller och sedan i bästbollen, i par med Jodi Ewart Shadoff, England, mot Lizette Salas och Angel Yin.

Debutanten Madelene Sagström förlorade sin andra raka bästboll, den här gången tillsammans med Karine Icher, Frankrike, i matchen mot Paula Creamer och Austin Ernst.
