Jenny Rissveds avstår mountainbike-VM
Erik Nilson

I pressmeddelandet står det att Rissveds i samarabete med det svenska cykelförbundet bestämt sig för att hålla fast vid sitt tidigare beslut om att inte delta i mountainbike-VM i Australien i september.

Vidare står det att ”även om en potentiell lösning har presenterats så är alla parter eniga om att den kommer för sent”.

Bakgrunden till Rissveds beslut är att cykelförbundet inte tillåter åkare att tävla i VM om de inte bär hjälmar och glasögon från förbundets sponsorer. Flera cyklister vägrar, då de har egna kontrakt.

Rissveds har skrivit på Instagram att hon hamnat i kläm ”på grund av politik, människor som är svaga och människor som inte kan svälja sin stolthet”.

Rissveds kommer däremot att medverka i världscupens sista deltävling som avgörs i Val di Sole i Italien i helgen.
