Uppdaterad 10:19

Publicerad 10:05





Jens Littorin:


Fis hårda tag mot Johaug skickar en signal


Jens Littorin

Ett knappt år efter att Therese Johaug lämnade ett positivt dopningsprov för den tills dess relativt okända anabola steroiden clostebol kommer den slutliga domen i ett av Skandinaviens mest uppmärksammade dopningsfall.

Det går att ha synpunkter på de proportioner som historien tagit och det går att ha synpunkter på avstängningens längd, men nu när det blir klart om Johaug får delta i OS i Pyeongchang i Sydkorea nästa år är det intressant att fundera på Internationella skidförbundets agerande.

Det var inte Wada, den internationella antidopningsbyrån, med sin strikta syn på vad som är rätt och fel i dessa sammanang som hade synpunkter på längden på avstängningen. Det var Fis som överklagade saken till Cas, idrottens skiljedomstol, för att få straffet skärpt.

Skälet var att man tyckte att Norges idrottsförbund varit för snälla mot Johaug när man dömde henne till 13 månaders avstängning, just över minimistraffet ett år. Fis argument är att på grund av att Johaug inte uppmärksammade att den för henne okända medicin som hon tog i ett främmande land var märkt ”Doping” var hennes oaktsamhet inte obetydlig och därför bör hon stängas av 16-20 månader.

Det hade varit lätt för förbundshöjdarna att nöja sig med den norska domen, särskilt som att Wada inte hade några synpunkter. I stället meddelade man att man inte ville se en av världens främsta skidåkare och en av skidsportens stora affischnamn i OS.

Många förbund som har problem med dopning inom sina idrotter har alltför länge antingen skyddat fuskarna eller inte vidtagit tillräckliga åtgärder för att stoppa dem. Internationella cykelförbundet bidrog med sin slappa inställning, som delvis berodde på korruption, till att Lance Armstrong aldrig testades positivt. Myglet som några av Internationella friidrottsförbundets höjdare ägnade sig åt i Rysslandsaffären slår alla rekord.

Inte heller Fis har något vidare CV i antidopningsarbetet. Det var först efter skandalen i OS i Salt Lake City 2002, när professor Bengt Saltin introducerade ett system med blodpass, som kunde avslöja epoanvändande och onormala blodvärden, som man visade att man ville ta kontroll.

Det är svårt att veta vad det var som gjorde att Fis bestämde sig för att ”köra hårt” med Johaug. Kanske har även detta förbund bestämt sig för att det är hög tid att markera mot dopning i allmänhet och slarv i synnerhet. För vad man än anser om Johaugs skuld i sammanhanget har hon varit slarvig.

Då talar vi inte bara om det faktum att hon missade dopningsmärkningen på förpackningen med salvan Trofodermin. Under förhöret med henne i Oslo stod det klart att hon före dopningstillfället inte genomgått den obligatoriska norska antidopningsutbildningen ”Ren utövare”. Det framkom också att en anställd på Norges skidförbund sagt åt Johaug och andra landslagsåkare att göra webbutbildningen när de fick några minuter över under en sponsordag. Så viktigt var det. Kanske inte undra på att Johaug inte var uppmärksam där på hotellrummet i Italien.

Fis agerande skickar en signal även till dem som inte dopar sig medvetet: det går inte att vara nog försiktig. Återstår att se om skidförbund kommer att inta samma tuffa antidopningslinje även i fortsättningen.
