Fredricsons plan för att behålla förstaplatsen
Malin Fransson

Peder Fredricson och hästen All In fick en fantastisk start på EM i Göteborg.

I onsdagens tidshoppning - som ingick både i lagtävlingen och den individuella tävlingen – var ekipaget felfritt och snabbast av alla. Inför den andra omgången, som rids på torsdag eftermiddag, leder Peder Fredricson därmed den individuella tävlingen.if(DN&&DN.Ads){DN.Ads.initAd('82645996-art1');}

I en tidshoppning är grundtempot högre än vanligt. Något som kan resultera i att hästarna även dagen efter är lite för uppspelta efter att ha fått galoppera fort inne på banan.

Det kan göra att de blir något flacka i sprången, och eftersom hindrena i torsdagens klass är högre än i tidshoppningen kan det sluta med rivningar och kostsamma fyra fel.

– Alla hästar kommer hoppa lite mer framåt i den andra omgången eftersom det här inte är ett sätt som vi brukar värma upp på, men det får inte bli för mycket, säger Peder Fredricson.

Som förberedelse inför det speciella upplägget som det är på hoppmästerskapen – där tidshoppningen alltid inleder – tävlade Peder för tio dagar sedan enligt mästerskapsupplägget i Münster.

– Jag ville känna hur All In var dagen efter en tidshoppning så att jag skulle vara lite förberedd på vad som väntade här i Göteborg och veta hur jag skulle träna honom på framhoppningen inför den andra EM-omgången, säger Peder Fredricson.

Även Sveriges näst högst placerade ryttare individuellt Douglas Lindelöw – som ligger nia – har testat mästerskapsupplägget under säsongen.

– Ja, jag har tävlat på det här sättet med en tidshoppning först och sedan en Grand Prix-klass dagen efter och Zacramento har gjort det riktigt bra, säger Douglas Lindelöw.

Torsdagens hoppklass ingår även den både i den individuella tävlingen och i lagtävlingen.

I lagklassen ligger Sverige på tredje plats – mindre än en rivning bakom Schweiz som är i ledningen.

I det svenska laget ingår förutom Peder Fredricson och Douglas Lindelöw även Malin Baryard Johnsson och Henrik von Eckermann.

Tre av de fyra lagryttarnas ekipages resultat räknas och felen från i onsdags slås ihop med felen från torsdagens klass.

De tio bästa av de 17 startande lagen efter de två första omgångarna går vidare till fredagskvällens avgörande lagomgång.

Läs mer: Fredricson: ”Mitt liv hade känts smalare om jag hårdsatsat som ung”
