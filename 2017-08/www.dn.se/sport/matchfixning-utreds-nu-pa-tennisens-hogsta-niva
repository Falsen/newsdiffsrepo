Matchfixning utreds nu på tennisens högsta nivå
Nils Palmgren

I söndags möttes Alexandr Dolgopolov från Ukraina och Thiago Monteiro från Brasilien i första omgången av ATP-turneringen Winston-Salem Open i USA. Dolgopoplov, som varit så högt rankad som nummer 13 i världen, var från början storfavorit, men bara timmarna före match spelades stora summor på att Monteiro skulle vinna och oddsen ändrades, skriver The Times.

Monteiro, som aldrig vunnit en ATP-match på hardcourt, vann också i två raka set, 6-3,6-3.if(DN&&DN.Ads){DN.Ads.initAd('40d2041f-art1');}

Nu utreder tennisens egen antikorruptionsenhet, TIU, om matchen var fixad. Flera stora spelbolag slog larm och stoppade spel på matchen bara timmar före match och när Dolgopolov i första set slog två raka dubbelfel stoppade ett annat stort spelbolag möjligheten på direktspel på matchen.

Tennisen har haft stora problem med matchfixning, men inte på den höga nivå som en ATP-turnering utgör. Då har det handlat om matcher på challenger- och future-tourerna.
