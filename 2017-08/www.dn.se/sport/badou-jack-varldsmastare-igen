Badou Jack världsmästare igen
TT

Domaren avbröt matchen i femte ronden av tolv, då Cleverly inte längre kunde försvara sig mot utmanaren. Badou Jack säger till Viasat efter matchen att han hann börja undra när domaren skulle avbryta. Han beskriver matchen som ”easy work”.

– Det var lättare än jag trodde faktiskt. Han var långsam, ganska lätträffad. Men tuff kille, säger Jack.

Läs mer: Jack kan bli historisk: ”Fajtas för min dotter”

I och med vinsten är Badou Jack den förste svensk som har blivit världsmästare i två olika viktklasser, men han känner sig långt ifrån nöjd med ett till bälte. Det behövs nämligen några till, om Jack får som han vill.

– Vi ska bara bli bättre och bättre, så det här är bara en vanlig dag på jobbet, säger han.

Badou Jack började första ronden aktivt och fick in slag på slag tidigt i matchen. Den något längre regerande mästaren Nathan Cleverly boxades snarare defensivt, och tillbringade stora delar av femte ronden med att försvara sig, uppträngd mot repet.

Badou Jack försvarade sin WBC-världsmästartitel i supermellanvikt i januari, sedan lämnade han supermellanviktklassen till förmån för lätt tungvikt, för att slippa banta.

– Jag har bantat mycket, men det här är min riktiga viktklass, säger Badou Jack till Viasat

Matchen i T-Mobile Arena i Las Vegas, USA, var Jacks första proffsmatch i lätt tungvikt (max 79,3 kg) på tre år.

Inför matchen var Jack självsäker.

– Han (Cleverly) är en stark och tuff motståndare, men jag är bättre på alla plan, sade han då till TT.

Nu vill han möta kanadensaren Adonis Stevenson, som är WBC-världsmästare i lätt tungvikt.

– Jag kan åka vart som helst, ge mig någonting som är på riktigt, säger Jack efter segern mot Cleverly,

Jack, 33, har gått sex proffsmatcher i lätt tungvikt tidigare, och vunnit samtliga.Som proffs har han 21 segrar varav 12 på knockout, två oavgjorda matcher och en förlust.Badou Jack är uppväxt i Stockholm men bor i Las Vegas sedan många år.

Jacks segermatch följs av det haussade mötet mellan Floyd Mayweather Jr och MMA-stjärnan Conor McGregor i samma arena.
