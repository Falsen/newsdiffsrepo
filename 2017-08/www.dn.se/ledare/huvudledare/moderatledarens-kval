Ledare:  Moderatledarens kval
DN:s ledarredaktion

En överlistig parlamentarisk strategi – stenhård blockpolitik – har tvingat partiledaren till många logiska virvlar. Decemberöverenskommelsen var en konstruktion som blev omöjlig att göra begriplig för utomstående. Partiets ihållande problem med oppositionsrollen har att göra med ett alltför uppenbart taktiserande.

Moderaterna har överskattat sin egen förmåga att hitta genvägar ur kärva politiska lägen. Väljarna har de på samma gång underskattat. Bäst är att tilltala dem som vuxna. Men partiet verkar osäkert på vad myndiga människor förmår att förstå. Genom att förenkla exempelvis flyktingfrågan har man snarast krånglat till den.

Vad gäller Sverigedemokraterna har svårigheterna också kostat på. Moderaterna har trevat efter en hållning som dels smickrar Jimmie Åkessons väljare, dels motiverar SD:s fortsatta isolering, dels avdramatiserar samtal med partiet och dels håller alliansen vid liv. Alla delar med lika emfas. Denna cirkelns kvadratur försökte Anna Kinberg Batra finna på en berömd presskonferens i januari. Det föll platt.

I alla dessa frågor lär ärlighet vara längst. Svårigheten för nästa partiledare blir därför att göra politiken, ja, enklare. Rakare. En av kandidaterna, den tidigare försvarsministern Mikael Odenberg, har de senaste dagarna gjort ett försök.

Odenberg är känd pionjär i konsten att kritisera Decemberöverenskommelsen. Men hans frispråkiga kritik har inte bottnat i den slentrianmässiga kategoriseringen av Sverigedemokraterna som "höger". Inte heller har hans poäng varit att alliansen lever i förnekelse av en borgerlig riksdagsmajoritet. Odenbergs resonemang har tagit fasta på något annat: partiernas jobb är att sträva efter inflytande – och hitta den mest naturliga vägen dit. Kanske även när stigen leder till Socialdemokraterna.Svårigheten för nästa partiledare blir därför att göra politiken, ja, enklare. Rakare.

Ungefär detta talade han också om när han utfrågades i måndagens Aktuellt i SVT. Odenberg gick i fällan och sa att han ville vara "tydlig" – när ordet uttalas gäller ofta motsatsen. Regeringsfrågan, som av naturliga skäl hänger över Moderaterna, handlar inte om att ge kategoriska svar. Ingen kan på förhand veta valresultatet eller sia om det politiska läget om ett år.

Idén om tydligheten är ett arv från Fredrik Reinfeldt. Han tänkte sig ett slags avtalsdemokrati: Här är mina villkor – skriv under så utför vi vad vi lovat. Men politik fungerar ganska sällan så, och särskilt sällsynt lär det bli med tre block i riksdagen. Desto viktigare är att partiledarna är uppriktiga med sina mål och avvägningar.

Väljarna kräver inte nödvändigtvis ett slagfärdigt manifest. Snarare söker de trovärdiga tankegångar om politikens innehåll och förutsättningarna för att förverkliga det. De flesta förväntar sig att politiker ska hantera problem när de dyker upp.

Mikael Odenberg har berättat om sina preferenser i regeringsfrågan. På frågor om Sverigedemokraterna är ett rasistiskt parti svarar han undvikande. Han avfärdar i stället partiet som populistiskt och därtill opålitligt i säkerhetspolitiken – om det står mellan Åkesson och Löfven väljer han därför socialdemokraten.

Men ett sådant svar blir inte helt begripligt om man inte samtidigt är öppen med att det finns en mörkare avgrund i SD. Blickar man bara 15 år bakåt är rasismen uppenbar. Främlingshatet och föraktet för den liberala demokratin finns kvar i nuvarande partikultur. Nästa moderatledare måste våga tala om det. Helst också dra slutsatsen att alla intimare former av samarbete med Sverigedemokraterna står långt ned på listan över tänkbara alternativ.

Det kan inte betyda att alliansen avstår från att förverkliga sin politik. Snarare att den har en kompass när den söker makt. Det kräver också ett skickligare hantverk och större "parlamentarisk fingerfärdighet", som Odenberg talar om.Det kräver också ett skickligare hantverk och större "parlamentarisk fingerfärdighet".

DN/Ipsos väljarbarometer som publiceras i torsdagens tidning antyder att denna outsider är en osannolik moderatledare. Trots sitt mediala genomslag har Mikael Odenberg inget särskilt starkt stöd bland tänkbara väljare. Ulf Kristersson framstår i stället som alltmer sannolik. Men om utmanaren hinner visa hur en moderat kan tala om sina värden och mål har han gjort partiet en stor tjänst.
