Ledare:
Vi är starkast tillsammans


DN:s ledarredaktion

Sent på fredagseftermiddagen drabbades Finland av ett fruktansvärt våldsdåd. Åtminstone två personer dödades och sex skadades i en knivattack i centrala Åbo. Gärningsmannen sköts i benet och tillfångatogs av polis.

På den presskonferens som inrikesminister Paula Risikko ledde klockan 18 på fredagen svensk tid kunde myndigheterna inte bekräfta gärningsmannens identitet eller om det rör sig om ett terrordåd. Mer information förväntas komma under lördagsmorgonen.

Våldsdådet är ännu en påminnelse om hur sårbart vårt öppna samhälle är. Polisen verkar ha handlat föredömligt snabbt. Klockan 16:02 ska larmet ha gått. 16:05 var gärningsmannen gripen. Ändå kunde vad som verkar vara en ensam gärningsman beväpnad endast med en kniv döda två människor och skada många fler allvarligt.

Det är tydligt att terrorn har tagit ett grepp om oss. Vad som för tio år sedan kanske avfärdats som ett otäckt dåd av en ensam galning sätts nu omedelbart – korrekt eller inte – i kontexten av terrorism. Vi har en ständig mental beredskap på det värsta.

Knivattacken sker dessutom bara ett dygn efter att Spanien drabbats av sitt värsta terrorattentat på mer än ett decennium.

I Barcelona följde attacken samma mönster som flera av dem som har skakat Europa det senaste året: Ett tungt fordon som vapen – en skåpbil den här gången – skickad ner längs La Rambla, rakt över stadens pulsådra. 14 döda, över 100 skadade.

Senare under natten till fredag genomfördes ytterligare ett terrordåd, i den katalanska kuststaden Cambrils. Sex personer skadades när en personbil rammade fotgängare, innan föraren sköts till döds.

Den spanska polisen kopplar dessutom ihop attackerna med en explosion tidigare i veckan i Alcanar, också nära Barcelona, som dödade en person. De misstänker att sprängämnen förbereddes för att användas i torsdagens attack.

Under fredagen greps åtminstone fyra personer. Det verkar alltså inte ha rört sig om en ensam gärningsman, utan om en eller flera celler.

Spaniens premiärminister Mariano Rajoy har kallat det ett jihadistdåd. IS har tagit på sig det. Att det rör sig om ett fall av islamistisk terror står utom tvivel.

Varje terrorattack följs av tusentals stora och små manifestationer av solidaritet. I de drabbade städerna samlas ofta tiotusentals människor för att hedra offren, trotsa terroristerna och demonstrera sammanhållning.

Världen runt fyller människor sociala medier med symboler för samhörighet: Flaggor vid profilbilder på Facebook, uppmaningar om ”böner för Barcelona” trendar på Twitter.

Det handlar bara om meningslöst poserande, menar vissa. Får man inte bara bli förbannad? Handhjärtan besegrar väl inte terrorister?

Alla känner givetvis avsky mot mördarna. Det är inte konstigt om det är ens enda känsla omedelbart efter att nyheten om ett nytt dåd kablas ut.

Och terrorism måste så klart i första hand mötas polisiärt. Den demokratiska staten ska vara benhård: polis och säkerhetstjänst måste ha befogenheter och resurser att bevaka de grupper och individer som utgör ett hot. Straffen för att uppvigla eller rekrytera till terrorverksamhet ska vara kännbara. Lagar och regelverk bör utformas så det blir näst intill omöjligt för den som vill skada samhället att lägga händerna på vapen.

Politikens roll kan heller inte förnekas. Utsatthet och orättvisor är aldrig en ursäkt för våldshandlingar. Men det går inte att blunda för att den person som alltid känner sig utanför eller förfördelad av samhället lär vara mer benägen att vända sig mot det.

Men manifestationer för solidaritet och normalitet fyller också ett behov. Ord om att vi känner med Barcelona. Om att vi måste återgå till det vanliga livet – att vi ska slå vakt om det öppna samhället, att inte låta terroristerna vinna.

Ritualer har haft en viktig plats i alla mänskliga samhällen. De fungerar för att skänka tröst och medkänsla med den som sörjer. De förankrar gemensamma värden och normer. De binder oss samman. Det gäller i allra högsta grad i kölvattnet av en terrorattack.

På samma sätt är de ord om enighet som politiska ledare närmast automatiskt fäller omistliga. De utrycker den delade sorgen och avskyn mot terrorn.

På fredagen fylldes Plaça Catalunya i Barcelona av tusentals människor som ville hedra offren. Det är svårt att tänka sig ett bättre svar på terrorn.
