Ledare:  Den likgiltige Kim Jong Un
DN:s ledarredaktion

Tidigt på tisdagsmorgonen kablades varningen för en lufträd ut genom radio och tv och i högtalarsystemen över japanska Hokkaido: Sök skydd. Några minuter senare splittrades en nordkoreansk missil och slog ned i havet ett hundratal mil utanför kusten.

Det finns onekligen fog för att tala om en upptrappning av den konflikt som är Nordkorea mot resten av världen. Agerandet är en uppenbar provokation. Ett test, inte bara av de egna, allt mer utvecklade missilerna, utan också av vad man kan komma undan med.

Diktatorn Kim Jong Un sade tidigare i somras att om de militärövningar som USA planerat med Sydkorea blev av så skulle de följas av "okontrollerat kärnvapenkrig". Varpå Donald Trump kontrade med att ett nordkoreanskt anfall kommer att mötas med "eld och raseri".

Nu blev det i stället en missil över Japan, en gammal fiende som av nordkoreanerna är så nära förknippad med USA att de ses som en och samma, men som det i praktiken givetvis inte är lika riskabelt att reta upp. Denna lösning tyder på en sorts självbevarelsedrift hos Kim Jong Un.

Samtidigt har han, illavarslande nog, gjort sig känd för tre saker. För det första att han har dålig verklighetskontakt. För det andra att han prioriterar kärnvapenprogrammet över allt annat. För det tredje att han är fullständigt likgiltig inför andra människors liv. Han bryr sig inte ens om sin egen familj.

Farbrodern, tillika mentorn, Jang Song Thaek ska ha dömts 2013 för att ha applåderat för oentusiastiskt när ledaren gjorde entré i rummet, och avrättats under bestialiska former. Hundratals rådgivare och högt uppsatta militärer har vandrat samma väg, och så sent som i våras lät Kim Jong Un giftmörda sin egen bror. Av naturliga skäl omges han därför av jasägare.

Bortsett från diskussioner med representanter från Kuba och Kina, en träff med den avdankade amerikanska basketstjärnan Dennis Rodman och ett möte med en japansk sushikock har Kim Jong Un inte träffat några utlänningar sedan han tillträdde 2011. Inte heller har han varit utomlands.

Han sitter mest hemma och badar i blodsmystik om hur han är ett "geniernas geni", den allra ädlaste och renaste företrädaren för det alla ädlaste och renaste folket, nämligen nordkoreanerna. Då är det förstås lätt att bli storhetsvansinnig. Redan har han hunnit fyra i väg dubbelt så många testmissiler som hans far och farfar hann med tillsammans.

Nordkoreanerna har ett helvete under Kim Jong Un, liksom under hans båda företrädare. Den statliga kontrollen över marknaden har lättat något de senaste åren, och ekonomin har blivit bättre, men fortfarande hör landet till världens fattigaste. Och folkets väl och ve är ingen prioritet. 80 procent av nordkoreanerna är undernärda, och landets matförsörjning är beroende av hjälpsändningar utifrån.

Ingen får lämna landet, och det är förbjudet att uttrycka åsikter som kan uppfattas som kritik mot "geniernas geni". Vittnesmålen är många om vad som händer med dem som tar sig ton – och med deras familjer. Livstids arbetsläger är ett vanligt straff, det ödet har hundratusentals män och kvinnor gått till mötes.

Kim Jong Uns fixering vid kärnvapenprogrammet beror givetvis på att det är en livförsäkring, och en högst personlig sådan. Inte bryr han sig om Nordkorea eller det nordkoreanska folket, och inte om något annat heller. Han vill bara ha en garanti för att ingen ska våga försöka sig på att oskadliggöra honom.

Men det är ett högt spel han spelar nu – och varje motdrag riskerar att utlösa död och lidande utan dess like.
