Ledare:  Katastrofen uteblev i Norge
DN:s ledarredaktion

Förra valet, 2013, förlorade Arbeiderpartiet makten efter fyra år. Resultatet blev en nyhet som spred skräck långt utanför Norges gränser. Høyres Erna Solberg tog hand om statsministerposten och lät populisterna i Fremskrittspartiet (FrP) göra debut i regeringen. Två borgerliga partier, Kristelig Folkeparti (KrF) och Venstre, vägrade delta i en sådan koalition men har säkrat dess majoritet från utsidan.Norge har ändå fördelen av ett gigantiskt bankkonto, oljefonden som är så praktisk i dåliga tider.

Med nästa val bara tre veckor bort kan det konstateras att katastrofen inte infann sig, regeringen satt mandattiden ut och Norge överlevde. Det blev ingen hetsjakt på invandrare, oljefonden är kvar. Opinionsmätningar har länge antytt att vänstern tar över makten igen, men det är snarare norsk normalitet än en dramatisk rekyl bort från populismen.

FrP är inte Sverigedemokraterna, har inte de nazistiska rötterna. Ursprunget fanns i en skatterevolt, inte nationalism. Invandringsmotstånd är sedan länge en huvudfråga, men hos FrP finns både libertarianism och bidragspopulism.

Partiet tog stryk under de första åren i regeringen, när många löften måste svikas, men har återhämtat sig. Ordföranden Siv Jensen har knappast gjort bort sig som finansminister. Invandringsministern Sylvi Listhaug är ingen asylsökandes dröm men kapabel att kompromissa.

Norrmännen verkar inte tro på larmen om ödesval. Lite mindre eller lite mer i skatt är avgrunden i norsk politik, så även i år. Erna Solberg är populär, det blir ett jämnt val och en ny borgerlig majoritet är inte utesluten. Det är inte säkert att hon kan fortsätta ändå, Venstre får svårt med 4-procentsspärren och KrF vill inte fortsätta stödja en ”blå-blå” regering.

Arbeiderpartiet har dock backat rejält på slutet, och spärren kan spöka även för småpartierna till vänster. Kanske går det inte att få ihop regeringsunderlag utan kommunisterna i Rødt, som S-ledaren Jonas Gahr Støre inte vill ta i med tång. Kan KrF byta sida? Det lär bli spännande efter valet också.

Mandatperioden har präglats av två omskakande händelser. Först var det oljeprisraset på världsmarknaden för tre år sedan, som har raderat ut 50 000 jobb inom oljeindustrin. Därefter kom den europeiska flyktingkrisen.

Länge försökte Arbeiderpartiet hävda att den ekonomiska nedgången var regeringens fel, som om Gahr Støre hade kunnat hålla oljepriset uppe. När siffrorna nu vänt uppåt och arbetslösheten nedåt (från en låg nivå) har budskapet ännu sämre trovärdighet. Norge har ändå fördelen av ett gigantiskt bankkonto, oljefonden som är så praktisk i dåliga tider. Pengarna är visserligen i första hand tänkta för en framtid när oljan är slut, men det är tillåtet att jämna ut konjunkturer. Regeringen har plockat ut mer än företrädarna, men när oljepriset halveras ter sig det inte orimligt.

Situationen har ändå gynnat FrP, som alltid har förespråkat större uttag ur oljefonden. Detsamma gäller flyktingströmmen. När de andra anpassade sig låg FrP:s krav på åtstramningar plötsligt inte så långt från mitten i politiken. Sverige hjälpte till att bromsa med sina gränskontroller.

Erna er stjerna, lyder Høyres banala valparoll. Arbeiderpartiet har också problem att få ihop argumenten. Även vid ett maktskifte ska det inte räknas med stora förändringar, landet fungerar inte så. FrP är ingen önskepartner i en koalition, men Europas populister är olika och Norge inget facit på frågan om de klarar att ta ansvar.
