Ledare:  Bottenbetyg, alliansen
DN:s ledarredaktion

I en parallell politisk värld – fjärran men ändå nära vår egen – ser det mesta dystert ut för regeringen Löfven. Det var tydligt att vissa saker saknades redan när den tillträdde: Mandatet från väljarna och underlaget i riksdagen fanns egentligen inte där. Tre år senare och med 382 dagar till nästa val är de vanliga tecknen på utmattning så mycket mer kännbara.

Dessutom har allvarlig oskicklighet i kretsen kring statsministern nyss blottats. En uselt skött säkerhetsskandal på en av regeringens myndigheter tär på ett historiskt lågt förtroende. Två ministrar tvingas avgå, men slafset i hanteringen skvätter också på Stefan Löfven. Oppositionen kopplar således greppet. Mätningarna visar ett nytt tapp i opinionen för regeringen.

I en parallell politisk värld, alltså. De siffror från DN/Ipsos som publiceras i onsdagens tidning visar något helt annat. I själva verket har allianspartierna backat med 4 procentenheter på ett år, medan S, V och MP tillsammans har ökat med mer än så.

De rödgrönas övertag över alliansen ligger på en nivå som inte har setts på länge. Och vad det hela vittnar om är framför allt ett storslaget misslyckande för de borgerliga.

Deras sätt att uppträda efter it-säkerhetsfiaskot på Transportstyrelsen har varit symtomatiskt. Oppositionsrollen kräver en viss metod, därtill gärna mognad, men i båda avseendena har alliansen visat sina brister.Vad det hela vittnar om är framför allt ett storslaget misslyckande för de borgerliga.

De borgerliga partiledarna borde, när de insåg vidden av dataläckan, ha spottat i nävarna och sett regeringens haveri som en politisk och pedagogisk utmaning. För trots att ingen människa har dött på grund av ministrarnas försumlighet rör affären något alldeles livsviktigt: statsapparatens förmåga att undvika och hantera kriser för landets säkerhet.

Vem i regeringskansliet förväntas berätta x för person y vid tidpunkt z? Att svaret kan vara avgörande visade sig inte minst efter tsunamikatastrofen. Dessvärre krävs mer än en presskonferens för att förklara för väljarna varför de borde ägna viss uppmärksamhet även åt sådana teknikaliteter.

Allianspartiernas första tanke var inte att ta på sig den viktiga uppgiften att driva saken framåt och tjata om fungerande strukturer runt regeringschefen. De hade gått och grubblat hela våren på frågan om misstroende mot enskilda ministrar. Så när en kris landade i deras knä fanns en färdig handlingsplan.

De avfyrade misstroendevapnet, men sköt vilt och träffades själva av en rikoschett. Inget kom att handla om sakfrågan, i stället fästes allt ljus på bifiguren Peter Hultqvist (S). Och med försvarsministern som sköld har Stefan Löfven paradoxalt nog lyckats stärka sitt förtroende hos allmänheten.

Dagens Industri rapporterade nyligen att alliansen överväger att rikta misstroende också mot andra ministrar. Näringsminister Mikael Damberg (S), biträdande finansminister Per Bolund (MP) och den nya infrastrukturministern Tomas Eneroth (S) löper risken att avsättas om regeringen går vidare med planerade skattehöjningar på deras respektive områden. Hotet uttalades först i juni, och partierna vill inte backa.

Här har en linkande allians uppbådat en haltande logik. Regeringens fackministrar bär i själva verket inte personligt ansvar för innehållet i budgetpropositionen. Det gör finansminister Magdalena Andersson, eller snarare Stefan Löfven.

Men egentligen är skattehöjningarna ingen personfråga alls utan något som rör ryggraden i regeringens politik. Om oppositionen vill påverka den finns två alternativ: förhandla eller ta över makten. Problemet är att alliansen räds båda alternativen. I stället söker den en medelväg som inte finns, och som väcker motvilja hos väljarna. Återigen kan misstroendefrågan slå tillbaka mot de borgerliga.

Även om Moderaternas nedgång ser ut att ha brutits spökar fortfarande siffrorna i DN/Ipsos augustimätning. Särskilt sedan årsskiftet ligger Anna Kinberg Batras parti en ordentlig bit under valresultatet.Transportstyrelseskandalen blev ett test av hennes förmåga, men Annie Lööf lyckades inte höja sig över mängden.

Utan en trovärdig statsministerkandidat finns ingen riktig allians. För ett ögonblick såg det ut som att Annie Lööf skulle axla manteln. Transportstyrelseskandalen blev ett test av hennes förmåga, men C-ledaren lyckades inte höja sig över mängden. Mätningarna visar att Centerraketen har stannat, kanske börjar den rentav dala.

En fungerande opposition hade ställt en svag regering till svars. Med ett år kvar till valet vet alliansen fortfarande inte hur.
