Uppdaterad 11:24

Publicerad Igår



Ledare:
Inte en millimeter till extremisterna


DN:s ledarredaktion

Flera av de misstänkta gärningsmännen bakom terrorn i Barcelona hade marockansk bakgrund. Samma sak gäller den man som är huvudmisstänkt för fredagens knivattack i finska Åbo som också utreds som ett terrordåd.

Sverige plågas av dödsskjutningar i de ständigt pågående gängkrigens spår. DN:s granskning från i våras visar att av 100 personer som knyts till mord och mordförsök med skjutvapen har 90 minst en utlandsfödd förälder. Det misstänkta terrordådet på Drottninggatan utfördes av en man från Uzbekistan som blivit nekad uppehållstillstånd i Sverige.

Det är inte många som i dag förnekar att det finns en koppling mellan brottslighet och invandring. Om man rensar för sociala faktorer minskar sambanden drastiskt; människor långt nere på samhällsskalan är alltid överrepresenterade i kriminalitet. Men i dag blåser viss medvind för dem som vill bortse från alla sådana förklaringsmodeller och bara pekar på sambandet: Titta där, en första- eller andragenerationens invandrare har begått ett brott igen, alltså är flyktinginvandring dåligt.

Det kan aldrig vara det liberala svaret. Det är i stället att vägra beskylla ett kollektiv för vad en individ gör. Det är att bejaka de goda sidorna i den fria rörligheten för människor och idéer. Det är att erkänna rätten att söka asyl, att vara villig att dela med sig av sitt eget överflöd och sin egen frihet och att se i första hand en medmänniska, inte en siffra eller en kostnad.

Men det liberala svaret är också att med kraft försvara rättsstaten och öppenheten. Om terrorister hotar vår frihet och trygghet har vi all rätt att slå tillbaka. Om mörkermän av religiösa eller kulturella orsaker försöker vrida samhället tillbaka vad gäller till exempel kvinnors rättigheter eller yttrandefrihet är det liberala svaret ett självklart nej.

Om brottslingar flyttar fram sina positioner och förstör vardagen för vanliga medborgare är det liberala svaret att trycka tillbaka dem. Det är därför välkommet att regeringen nu lovar mer pengar till polisen – förutsatt att rikspolischef Dan Eliasson förmår utnyttja sitt tillskott på effektivast möjliga sätt.

Just nu demonstrerar asylsökande i Stockholm för rätten att slippa utvisas till Afghanistan. Svenska myndigheter bedömer att situationen i hela landet inte är så farlig att alla flyktingar därifrån ska få skydd i Sverige, i stället hänvisas till en individuell bedömning. Det är ett rimligt besked som ska kunna förändras om säkerhetssituationen gör det, men inte av demonstrationer.

Samtidigt har asylsökande samma rätt som alla andra att göra sin röst hörd och försöka påverka opinionen. Flyktingarna, som av vissa kretsar ständigt utmålas som ett hot mot det civiliserade samhället, framstår som under av självbehärskning och vanlig hövlighet jämfört med den skränande hop av motdemonstranter som i helgen vände hela sitt raseri mot dem.

"Hoppas ni blir våldtagna som djur!", skriker en av motdemonstranterna (DN 20/8). En annan hoppas att de som demonstrerar för afghanerna ska "dö i nästa terrordåd”. Det är "ut med packet" och "inga afghaner på våra gator" och "ni är Soros små horor." Det sista syftar på en antisemitisk konspirationsteori om att den judiske affärsmannen George Soros ligger bakom migrationsströmmar till Europa.

Det är bara liten minoritet av dem som är kritiska mot den tidigare liberala invandringspolitiken som uttrycker sig som hatpredikanterna på Medborgarplatsen. Men det är samtidigt tydligt hur extremhögerns språk smyger sig in även i sammanhang där rågångarna förut var absoluta.

Debattörer på högersidan ger på sina Facebooksidor och i sina Twitterflöden utrymme åt följare som uttrycker sig på sätt som man tidigare bara kunde hitta på Avpixlat. Riksdagsmän retweetar bekymmerslöst symboler för alt-right-grupperna på den extrema högerkanten.

I tider av polarisering och åsiktsklickar är den politiska mitten viktigare än någonsin. Extremisterna ska inte få en millimeter. Deras "lösningar" har aldrig lett till annat än hat och kaos.

Att hålla fast vid det liberala svaret ger inte så många upptummar i sociala medier – tvärtom kan det ge kritik, hat och till och med hot. Däremot kanske det gör att man fortfarande kan se sig i spegeln om fem, tio eller tjugo år.

"Ni sjunger med änglarna", fnyser invandringskritikerna och talar om godhetssignalering. Men hellre änglasång än att yla med hundarna.
