Evelyn Schreiber:   Skilj på sydstatsgeneraler och Pippis pappa
Evelyn Schreiber

”Det kanar för fullt, över hela västvärlden” konstaterade Fredrik Haage i en ledartext i Smålandsposten i lördags. Han ser en global trend där ”historien skall skrubbas ren så att vi bara ser våra egna spegelbilder.”

Att GB:s glassar byter namn, gamla Tintinalbum rensas bort från bibliotekshyllorna och att porträtt av vita män plockas ned från universitetskorridorerna – det är, enligt Haage, egentligen olika uttryck för samma sak: ett identitetspolitiskt sluttande plan. Han skriver: ”Amerikanarna har kommit längst i sådana tankebanor, och har nu som bekant börjat plocka bort sydstatsmonument".Att slå ihop en diskussion om glassnamn i Sverige med en om rasistisk laddade sydstatsstatyer i USA, gör inte någon av frågorna rättvisa.if(DN&&DN.Ads){DN.Ads.initAd('012710ee-art1');}

”Om X, så Y och vem vågar föreställa sig vad som händer sen” har blivit ett vanligt sätt att argumentera, inte minst i vissa högerkretsar. Inom retoriken kallas det för ett logiskt felslut, eller kort och gott: En bedräglig argumentation.

Inte nog med att det länker ihop vitt skilda händelser utan något bevisat samband. Det ger också en farligt förenklad och lättsmält bild av verkligheten. Namn på glassar leder till Pippis pappa, som leder vidare till en staty av Gustav III på Skeppsbron. På liknande sätt används syltlösa pannkakor på ett kommunalt äldreboende som bevis för en stundande samhällskollaps.

Det ska sägas: Ibland blir det för mycket. Med jämna mellanrum drar det i gång en hetsig debatt om barnböcker eller den senaste veckans problematiska ord. Och även om intentionerna ofta är goda så tar diskussionerna gärna orimliga proportioner.

Viljan att bevara historia är inte fel i sig. Men att slå ihop en diskussion om glassnamn i Sverige med en om rasistisk laddade sydstatsstatyer i USA, gör inte någon av frågorna rättvisa.

Haage har rätt i att det finns en risk för att bedömningarna av vad som ska städas bort från bibliotek, gator och glasskiosker blir godtyckliga. Men det beror ju på att varje fråga måste prövas och bedömas för sig, inom sitt eget sammanhang.

För naturligtvis ska inte Platon behöva förvisas från historieböckerna bara för att Pippis pappa tvingas byta jobb.
