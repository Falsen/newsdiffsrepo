Gunnar Jonsson:   Ryssland är det störande momentet
Gunnar Jonsson

Den europeiska säkerhetsorganisationen OSSE föreskriver att utländska observatörer ska bjudas in till övningar med mer än 13 000 man. Ryssarna insisterar alltid på att få komma när Nato drillar. Så hur många påstår de ska delta i Zapad? Knappt 13 000. Det verkliga antalet blir över 100 000 soldater. Vad Ryssland gör är att hålla parallella manövrer och hävda att de inte hänger ihop, allt för att slippa insyn.Zapad 2013 blev en generalrepetition inför Rysslands annektering av Krim och militära överfall på Ukraina.

Medan Aurora handlar om att försvara, bland annat Gotland, har Zapad i närtid använts i andra syften. 2009 års upplaga innehöll ett simulerat kärnvapenanfall mot Warszawa. 2013 blev en generalrepetition inför Rysslands annektering av Krim och militära överfall på Ukraina. Nu vankas både blixtkrigsövning och hybridvarianter.

En stor del av Zapad försiggår i Belarus, vilket ger blandade känslor. Diktatorn Alexander Lukasjenko är allierad med Vladimir Putin, men vill slippa fasta militärbaser på sin mark. Risken med Zapad är att några tiotusental ryska soldater helt enkelt blir kvar i landet. Den belarusiske presidenten har för sin del inviterat utländska åskådare, som en liten försiktighetsåtgärd.

Putin talar alltid om Natos provokationer. Men det var trots allt Ryssland som raserade säkerhetsordningen i Europa genom att flytta gränser med våld, i Ukraina. Den västliga alliansens rimliga slutsats har varit att i någon mån stärka försvaret av sina medlemsländer. Fyra bataljoner har stationerats i Baltikum och Polen. USA skickar några hundra fallskärmsjägare under Zapad. Mer än snubbeltråd är det naturligvis inte.

Ukraina och Syrien drar redan stora resurser, så Putin har knappast råd med nya äventyr just nu. Men transparens krävs av den som vill bygga förtroende och stabilitet. Den som är ute efter motsatsen stänger dörrarna.
