Evelyn Schreiber:   Machomän knockar sig själva
Evelyn Schreiber

De som zappade in på någon av ”presskonferenserna” inför matchen i helgen möttes av två avklädda kvinnor som stod som kuttersmycken bredvid spänniga boxare i kostym och pråliga solglasögon. Som om året vore 1980.

Och de som inte instinktivt bytte kanal fick se en presskonferens, om det ens går att kalla spektaklet för det, där svordomarna och förolämpningarna var så grova och vulgära att det hade behövt utfärdas en varning för känsliga tittare. Det var en tuppfäktning som var svår att ens ta in; en kavalkad av sexism, våldsromantik och rasism, av förolämpningar av typen ”din mamma”. Och när man tänkte att det nog inte kunde bli värre, då började de båda slagskämparna att brösta sig mot varandra som två orangutanger.

”Spex” är en del av kampsportskulturen, säger de som försvarar den här typen av smaskiga shower. Inför stora matcher ska motståndarna uppträda som varandras värsta fiender. De ska förolämpa, hetsa och ”krypa in under skinnet på motståndaren”. Skådespeleriet, upptrappningen av våldet, hör liksom till sporten.

Men den här gången, inför matchen mellan irländaren Conor McGregor och amerikanen Floyd Mayweather, var det till och med många av de mest inbitna fansen som tyckte att det gick för långt. När McGregor slängde ur sig uppenbart rasistiska ”skämt” och gjorde sig lustig över att Mayweather tidigare har misshandlat sin flickvän – då var anständighetens gräns nådd.

Det är som Patrick Logue skrev i The Irish Times redan i början av augusti: ”McGregor är allt som vi lär våra söner att inte bli och allt vi lär våra döttrar att undvika och stå emot.”

Det är nämligen det: Visst kan man kritisera de senaste veckornas ”spex” med betydelselösa bråk inför den hajpade matchen för att vara både löjliga och överdrivna.

Men det är trots allt ett större problem än så. Män som skriker ”bitch” och andra kvinnofientliga ord, som förolämpar, kränker och hotar bara för att få makt, är ett större samhällsproblem än så. Det varken börjar eller slutar med en boxningsmatch, men det sänder likväl signaler till pojkarna och männen som sitter i tv-sofforna.

Vad är egentligen ”skadliga mansnormer” och ”machokulturer”? Tänk två män i coola solbrillor, som står och bröstar sig mot varandra. Det blir knappast tydligare än så.
