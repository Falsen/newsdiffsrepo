Erik Helmerson:   Könet förklarar inte affären AKB
Erik Helmerson

Visar Anna Kinberg Batras avgång att "kön spelar roll i politiken"? Det menar Gudrun Schyman (Fi) i en debattartikel i Metro, hon tycker till och med att det är "uppenbart".

Så kan det förstås vara. Det är till och med ytterst troligt att könet är en av de parametrar som spelar roll, tillsammans med ett otal andra, mer eller mindre sakliga och konkreta: kompetens, erfarenhet, stryktålighet, sexuell läggning, etnicitet, religion, till och med längd och vikt.

Men hur tungt väger det att någon, som vid detta tillfälle, är kvinna? Och hur tar vi reda på det? I alla fall inte genom att gång på gång titta på det enskilda fallet och göra ett klassiskt logiskt felslut: AKB fick sparken. Hon är kvinna. Alltså fick hon sparken för att hon är kvinna.

Vore det inte rimligare att börja i andra änden: Vad hände från hennes tillträde till avskedandet? Moderaterna var i ett opinionens jordskred; i somras fick de under 16 procent i Sifo, 7 procent under valresultatet, det sämsta resultatet på 14 år, klart mindre än SD och nästan en halvering på ett år.

Så kom DN/Ipsos katastrofala mätning i förra veckan, då enbart 6 procent av väljarna uppgav att de ville se Anna Kinberg Batra som statsminister efter nästa val. Av moderaterna själva var det bara 30 procent som ville att hon skulle få posten. Allt detta är sakförhållanden som i ett parti med maktambitioner väger några ton tyngre än partiledarens genus. Anna Kinberg Batra är inget bräckligt lerkärl. Hon är en stridbar, skicklig politiker.

Anna Kinberg Batra lyckades aldrig förklara hur hon ville förhålla sig till SD – ena dagen var de ett rasistiskt parti, nästa skulle man samarbeta med dem. Samtidigt drev en falang på, med allt hårdare retorik, för att mer och mer strama åt partiets invandringspolitik. Vad tyckte ledningen? Det fick vi aldrig veta. Givetvis var detta velande fatalt för partiet – och givetvis är sådan oklarhet ytterst alltid partiledarens fel oavsett om hen är han eller hon.

Gudrun Schyman nämner i sin artikel M:s närmande till SD men liksom bara i förbigående. Man kan rimligtvis dra slutsatsen att om partiledaren hetat Anders Kinberg Batra är det detta som en debattör som Schyman hade riktat in sig på. Så ibland kan könet påverka i en helt annan riktning.

Extra märkligt blir det när Schyman refererar till Joakim Johansson, statsvetare på Mälardalens Högskola i Västerås. Han menar att det varit mycket fokus på Kinberg Batras person: "Män bedöms mer för sin offentliga roll", säger han.

Men kritiken har tvärtom bara riktat in sig på hennes offentliga persona. Att hon framstått som stel, förutsägbar, lite monoton, en klen kommunikatör – det har framställts som hinder i hennes yrkesroll, som partiledare. Och det är fullt saklig och berättigad kritik, vilket hon också medgett själv.

I våras sa hon att hon skulle förändras. Men vem kunde se skillnad på april-Batra och Batra i augusti? Att räkna in den aspekten när hennes gärning som ledare utvärderas av partiet är inte genusfördomar, men motsatsen vore tjänstefel.

En annan vanlig retorisk figur som används av både Schyman och Joakim Johansson är att jämföra med de statsråd som tidigt fockades ur Fredrik Reinfeldts första regering. "Bland fyra ministrar som hade samma typ av förseelser i sitt register fick de två som var kvinnor gå medan männen satt kvar", skriver Fi-ledaren.

Men det stämmer ju inte. Flera statsråd hade struntat i tv-licensen, men för Cecilia Stegö Chilò var det allvarligare eftersom hon var kulturminister. Liksom Maria Borelius hade hon använt svart hemhjälp. Borelius hade dessutom kritiserade fastigheter utomlands medan Stegö Chilòs företag inte lämnat in någon jämställdhetsplan. De "särbehandlades" på grund av förseelserna, inte sitt kön. Vore det skillnad om de varit män? Det är möjligt, men det vet vi inte och därför är det dumt att påstå det.

Vad Schyman med flera debattörer gör sig skyldiga till är just vad de anklagar andra för, fast tvärtom. När en Sven-Otto Littorin avgår, eller en Anders Ygeman eller en Sten Tolgfors – då är det alltid av konkreta, sakliga skäl. De har gjort fel, anklagats för brott, underlåtit att informera statsministrar, gått vilse i saudiska vapendepåer.

Om en kvinna tvingas bort behövs inga förklaringar. Det är för att hon är kvinna. Med detta resonemang förvandlar man de kvinnliga ledarna från subjekt till objekt och ignorerar deras kompetens. De är våp som måste skyddas från en hård och oförsonlig omvärld.

Men Anna Kinberg Batra är inget bräckligt lerkärl. Hon är en stridbar, skicklig politiker som fick sitt jobb genom att under lång tid vara bättre än andra och som nu får gå för att partiet under hennes ledarskap gått i botten. Visst behandlas kvinnor ofta sämre än män, men det är ingen Teori Om Allt.
