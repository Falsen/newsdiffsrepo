Evelyn Schreiber:   Bara unga kan rädda oss nu
Evelyn Schreiber

Det är få artiklar som delas och sprids med sådan frenesi som de som har för avsikt att uppfostra dumsnälla föräldrar eller svinga mot den curlade generationen av unga – de som kallas millennials.

Generationen av tjugo-någonting-åringar står inte högt i kurs i Sverige. Men i många andra länder har man börjat se potentialen hos sin unga befolkning. För när proteströrelserna har mobiliserat och organiserat sig vid större politiska händelser, ta Brexit i Storbritannien och Trumps valseger i USA som exempel, är det generation Y (födda 1980-2000) och Z (födda efter 2000) som har synts marschera i täten.if(DN&&DN.Ads){DN.Ads.initAd('78f5030d-art1');}

Dessa ungdomar är inte bara uppfödda i en global värld med ett ständigt överhängande terrorhot, som har krympt avstånden och suddat ut gränserna för tid och rum. De är också bättre uppkopplade och informerade än någon annan generation före dem.En av fem flickor uppger att de är vegetarianer av klimatskäl.

Studier visar att de dessutom har ett större samhällsengagemang än sina föräldrar. I Storbritannien till exempel, identifierar sig nästan hälften av alla i åldrarna 18–34 år som feminister – och det gäller för både män och kvinnor.

Vad som syns nu, på vissa håll tydligare än i Sverige, är en ny typ av aktivism som förenar unga klimatkämpar över hela världen.

”Unga människor är inte ’bra att ha’” i arbetet mot klimatförändringarna, skriver miljöaktivisten Daisy Kendrick i The Guardian (13/6). ”Vi är 27 procent av den globala befolkningen – hur vi väljer att arbeta, äta, dricka och spendera våra pengar kommer att rita om hela kartan."

I Sverige visade Klimatbarometern i början av året att klimatet är den absolut viktigaste frågan för ungdomar i åldrarna 16–25 år. Unga oroar sig till och med mer för klimathoten än för krig, och det påverkar deras beteendemönster. En av fem flickor uppger att de är vegetarianer av klimatskäl.

”Vänta och se bara”, säger vissa. ”Engagemanget kommer att svalna”. Och kanske kommer skeptikerna att få rätt. Den egenskap som ofta tillskrivs unga i dag är just flyktighet. I Japan kallas millenniegenerationen för nagara-zoku, ”de som alltid gör två saker samtidigt och i Tyskland för ”generation kanske”, för att de har så många möjligheter att de inte kan bestämma sig.

Men låt oss hoppas att det är en trend som håller i sig. För när klimathoten nu hopar sig och klockan tickar ner är det knappast den unga generationen som ska beskyllas för att vara lat och bortskämd.
