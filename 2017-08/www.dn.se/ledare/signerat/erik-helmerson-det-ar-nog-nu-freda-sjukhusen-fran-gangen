Erik Helmerson:   Det är nog nu – freda sjukhusen från gängen
Erik Helmerson

Efter tisdagens dödsskjutning i Östberga i Stockholm blev det "oroligt" vid akuten på Karolinska. Ett 40-tal personer ska ha "slagits med polisen", tagit sig in på sjukhuset och vandaliserat, skriver Aftonbladet.

Händelsen följer ett avskyvärt mönster. Allt oftare läser vi om just denna typ av brottslighet, där en patients släkt och vänner – ibland också fienderna – försöker komma in på sjukhus för att på olika sätt få sin vilja fram. Ofta är situationen mycket hotfull.

I tidningen Vårdfokus berättade i början av augusti sjuksköterskan och säkerhetshandläggaren Marie Jensen och kollegan Carina om situationen på Malmö sjukhus. "De senaste två tre åren har bilden ändrats totalt", säger Marie Jensen om den nya generationens kriminella och deras anhöriga och "entourage".Det är svårt att tänka sig större ynkedom än att ta sig in på ett sjukhus och hota sjuksköterskor och läkare som försöker rädda liv.

Människor skriker och drar i dörrar. Anhöriga vägrar göra som personalen säger och patienten kräver vip-uppassning. Vårdpersonalen hotas med våldtäkt och beskylls för att ha dödat patienter. De tar av sig namnbrickorna för att inte riskera ytterligare hot – vid ett tillfälle fotograferar en anhörig tavlan med bilder på personalen, varpå bilderna måste plockas ner.

Det är svårt att tänka sig större ynkedom än att ta sig in på ett sjukhus och hota sjuksköterskor och läkare som försöker rädda liv. Det är obegripligt och en stor skandal att vi låtit det gå så långt. Min gissning är att det beror på att denna berättelse spelar invandringshatare rätt i händerna och att övriga debattörer därför motvilligt tar i den. Det får vara slut med det. Brotten ska upphöra vem som än begår dem.

Efter att alliansen drivit på har även Socialdemokraterna börjat ta brösttoner mot attacker på blåljuspersonal. I december tillsatte regeringen en utredning med uppdrag att bland annat ta ställning till vilka samhällsnyttiga funktioner som behöver förstärkt straffrättsligt skydd. Här finns ännu en utredningsuppgift: Det är dags att vi tydligare markerar att ett sjukhus inte är vilken byggnad som helst. Ett angrepp på en akutmottagning är ett hugg mot samhällets hjärta och ska straffas därefter.

Sjukhusen ska vara fredade zoner. De kriminella gängen och klanerna ska sättas på plats.
