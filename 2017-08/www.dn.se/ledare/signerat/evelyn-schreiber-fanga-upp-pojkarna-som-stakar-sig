Evelyn Schreiber:   Fånga upp pojkarna som stakar sig
Evelyn Schreiber

Ofta är det socioekonomiska faktorer som lyfts fram som förklaring till att vissa elever presterar sämre än andra. Barn som lever i utsatthet, med tuffa hemförhållanden, utan föräldrar som finns där som stöd klarar generellt sett skolan sämre. Men vilken skola man går på spelar naturligtvis också in.

I SNS rapport ”Könsskillnader i utbildning” hävdas att ”skolkvalitet har större betydelse än föräldrarnas utbildningsbakgrund för könsskillnaderna i nationella provresultat”. Ju bättre skola, desto mindre skillnader mellan hur pojkarna och flickorna generellt sett presterar. Studien visar även att dåliga skolor särskilt missgynnar pojkar.

Uppväxtförhållanden och skolval kan förklara varför resultaten skiljer sig mellan elever – men varför är skillnaden så stor mellan just pojkar och flickor?

David Autor visar i en amerikansk studie, som presenteras i samband med SNS-rapporten, att även mellan syskon som delar uppväxtförhållanden och går på samma skola framträder skillnader. Bröderna presterar sämre än systrarna. Det måste alltså vara någonting annat som spelar in.

Man kan tänka sig en kombination av könsnormer och biologi. Vi vet att flickor och pojkar redan från tidig ålder möts av olika krav och förväntningar vad gäller beteenden och prestationer.

Det är också fastslaget att pojkar rent biologiskt utvecklas senare än flickor – framför allt när det gäller språkförståelse.

Pojkar som har svårare för att läsa och skriva och som inte fångas upp, hamnar lätt på efterkälken redan under lågstadiet. Det är ingen lätt uppförsbacke att starta i. Kämpar man dessutom med svenskan, hur ska det då gå i de andra teoretiska ämnena?

Om vi vill få fler pojkar att lämna gymnasiet med fullständiga betyg och söka in till universitetsutbildningar, behöver åtgärderna sättas in betydligt tidigare än så – redan när den första läseboken lämnas ut. Kraven och förväntningarna på pojkar och flickor måste vara desamma, men skolan måste också bli bättre rustad att fånga upp pojkarna som stakar sig.
