Uppdaterad 17:53

Publicerad 17:20





Matilda Molander:


BB-krisen tvingar ut oss på marsch för kvinnokampen


Matilda Molander

En arg jävla riksmarsch mot BB-kaoset tågade på söndagen genom städer över hela Sverige. ”Det här är en kvinnofråga. Vi har fått nog”, sa initiativtagaren Emily Comeau Hellsing till DN (18/8).

Krisen inom förlossningsvården har de senaste åren blivit ett omisskännligt sommartecken och bilden på en barnmorskas blodiga byxor orsakade tidigare i somras ett ramaskri. Hon hade ansvarat för tre förlossningar under sitt nattskift och varken hunnit äta eller gå på toa. Till slut hade hennes mens blött igenom byxorna.

Larmrapporter kommer från många ställen i Sverige, men situationen är särskilt svår i Stockholm. Där har antalet förlossningar ökat med drygt 15 procent sedan 2007 och bara i sommar har nästan 8 000 barn fötts. Samtidigt råder det stor brist på förlossningsplatser och i juli skickades 34 mammor över länsgränsen för att föda. Det är mer än dubbelt så många som motsvarande månad förra året.

Avstånden i Mälardalen är visserligen korta, men den stora ökningen är oroande. I mitten av augusti skrev BB Stockholms vd Ingela Wiklund i SvD tillsammans med Erik Strand, vd för Praktikertjänst, att ersättningen från landstinget är för låg för att det ska gå att erbjuda god förlossningsvård med bra löner och arbetsvillkor.

Sjukvårdslandstingsrådet Ella Bohlin (KD) höll med och i fredags kom beskedet att alliansen enats om att höja den, förhoppningsvis redan i år. ”Pengarna ska räcka för uppdraget”, sa Bohlin till DN:s reporter.

Tack och lov för det. Ersättningen har inte höjts sedan 2009 och de tillfälliga projektmiljoner som exempelvis regeringen har delat ut går inte att använda till nödvändiga långsiktiga förbättringar av barnmorskornas löner och arbetsvillkor.

Men den som tror att tillskottet betyder slutet på sommarplågan misstar sig. Fler och fler par väljer att planera graviditeten så att barnet ska födas på sommaren och allra flest barn föds nu inte längre i mars, utan i juli. Tyvärr har inte barnmorskornas semesterönskemål ändrat sig. Precis som de flesta andra vill de vara lediga när det är soligt och varmt, och så lär det fortsätta vara.

Hur mycket extra pengar som än skjuts till kommer det därför att fortsätta vara mindre bemanning på sommaren. Den som är mån om att ha lugn och ro på förlossningsavdelningen när det är dags gör helt enkelt bäst i att föda på vintern.

Att få en plats att föda på är dock inte tillräckligt. Förlossningen ska också gå bra för både mamma och barn. Att dö i barnsäng är nu för tiden mycket ovanligt i Sverige och vi har en vård i världsklass. Vad vi däremot inte är så bra på jämfört med andra länder är att förhindra förlossningsskador. För tusentals svenskor betyder livet efter förlossningen smärtor under samlag, en livmoder som ramlar ut eller ständig rädsla för att bajsa på sig.

Risken att drabbas skiljer sig mycket åt mellan olika landsting. Statistik som Socialstyrelsen publicerade i vintras visar att drygt 7 procent av förstföderskorna i Stockholm fick allvarliga skador under perioden 2010–2014, jämfört med knappt 4 procent i Halland. De stora skillnaderna beror troligen på skillnader i arbetssätt, och i år kommer nya riktlinjer. Där ingår bland annat att alla kvinnor som fött ska bedövas och undersökas. Många skador går nämligen att åtgärda om de bara upptäcks direkt. Tills det implementerats över hela landet gör nyförlösta kvinnor bäst i att själva kräva det.

Riktlinjer i all ära, avgörande för en god vård är dock barnmorskornas arbetsvillkor. Den senaste tidens avhopp och stora ökning av inhyrda barnmorskor är ett symtom på en ohållbar situation. Barnmorskan Caroline Ottenborg som jobbar på bemanningsföretag sedan ett år tillbaka berättar i måndagens DN hur det gett henne möjlighet att slippa den ständiga stressen på Stockholms stora kliniker samtidigt som hon fått både bättre lön och villkor: ”Jag tjänar mycket bättre än när jag jobbade för landstinget. Så jag jobbar mindre och har mer fritid och tid för återhämtning.”



För BB-krisen och hyrpersonalen är inte bara en katastrof för landstingen utan också en möjlighet för barnmorskor. De som i åratal fått hålla till godo med vad landstingen har erbjudit kan nu sätta press på sina arbetsgivare och byta om de inte får gehör för sina önskemål.

Landsting som inte bemödar sig att vara bra arbetsgivare riskerar att få en mycket dyr nota.

BB-krisen är kvinnokamp. För barnmorskornas rätt till skälig lön och bra arbetsvillkor. Och för föderskornas rätt till en säker förlossning utan onödiga skador.



Läs mer: BB måste bemannas
