Gunnar Jonsson:   Kurderna kan tända ny stubin i Irak
Gunnar Jonsson

Den 25 september ska kurderna i nordöstra Irak folkomrösta om självständighet. I praktiken har de haft autonomi ända sedan USA införde en flygförbudszon efter Kuwaitkriget 1991. När amerikanerna invaderade och störtade Saddam Hussein fortsatte kurderna att styra sina provinser.Kurderna i Irak säger att de har provat federalismen, och att det inte har fungerat. Det har de i och för sig rätt i.

Tanken var ändå att bevara Irak intakt. Shiiter, sunniter och kurder skulle dela på makten och oljeintäkterna, men den shiitiska majoriteten kapade raskt åt sig de flesta spakarna. Sunniterna marginaliserades, vilket blev en grogrund för IS. Kurderna kände sig också utestängda i Bagdad, och har aldrig fått sin författningsenliga andel av oljepengarna. I stället har de piratexporterat på egen hand via Turkiet. De såg också till att lägga beslag på det omstridda och oljerika Kirkuk när IS skrämde den irakiska armén på flykt sommaren 2014.if(DN&&DN.Ads){DN.Ads.initAd('49578eca-art1');}

På ett sätt skulle ett oberoende irakiskt Kurdistan bara vara ett formaliserande av fakta. Knappast någon annan i regionen ser det så.

Shiiterna i Bagdad säger tvärt nej, sunniterna är inte heller roade. Turkiet har i grunden goda kontakter med kurderna i Irak, men fruktar att självständighet skulle uppmuntra deras fränder på hemmaplan och i Syrien. Iran, som också har en kurdisk minoritet, vill inte heller veta av några nya statsbildningar. Även USA, den irakiska arméns mentor och vapenleverantör, hoppas rädda chimären av ett sammanhållet land.

Kurderna i Irak säger att de har provat federalismen, och att det inte har fungerat. Det har de i och för sig rätt i. De är samtidigt själva splittrade mellan president Massoud Barzanis parti KDP och Talabaniklanens PUK. Det kurdiska parlamentet har inte sammanträtt på två år. Rivalerna har också delvis olika syn på PKK i Turkiet och dess syrienkurdiska allierade.

Irak är ett lappverk. Det råder ingen brist på andra minoriteter heller, från turkmener till yazidier. På något sätt borde de alla lära sig leva tillsammans och göra det bästa av de ekonomiska förutsättningar som finns. Dit är det oerhört lång väg kvar. Att ett självständigt kurdiskt rike skulle bidra till en lösning är dock synnerligen tvivelaktigt.
