Uppdaterad 2017-08-18

Publicerad 2017-08-18





Evelyn Schreiber:


De är barnen med ont i magen





Evelyn Schreiber


evelyn.schreiber@dn.se


Följ skribent




















Det har varit ett långt sommarlov. Nio veckor fyllda av sköna sovmorgnar, simturer i kalla skogssjöar och brunbrända ben mot mormors kökssoffa.

Nu börjar skolan igen. Alarmet ska ställas och skolryggsäcken packas med gympakläder och nya glitterpennor. Glöm inte mellisen, och nu måste vi skynda oss för annars hinner vi inte.

Men medan vissa barn glatt skuttade i väg till höstterminens första skoldag nu i veckan, fanns där andra som tungt släpade benen efter sig. Barn som lämnade frukostmackan orörd och närmade sig skolgården med en hård klump i magen.

För medan vissa såg fram emot att höra om vad kompisarna gjort på lovet, fasade andra för att återigen behöva möta sina plågoandar i skolkorridoren. Vad skulle de säga för elaka saker?

Det är svårt att veta exakt hur många som drabbas av mobbning i den svenska skolan. Friends uppskattar det till ungefär 60 000 barn. Problemet uppmärksammas gärna inför varje skolstart, med uppmaningar om att något måste göras och så här får det verkligen inte gå till. Men trots det ligger siffrorna kvar på samma nivåer, år efter år.

En studie av NASP (Nationellt centrum för suicidforskning och prevention av psykisk ohälsa) visar att självmordstankar är dubbelt så vanliga bland barn som utsätts för mobbning. Och det är nästan outhärdligt att tänka på att 45 barn varje år tar sina liv till följd av de kränkningar som de har blivit utsatta för.

Det är 45 barn vars svåraste val borde vara att bestämma om de ska spela fotboll eller dansa jazz efter skolan – inte om de orkar leva.

Självmorden bland barn och unga ökar likväl som förskrivningen av antidepressiva läkemedel. Även Bris har flaggat för att de får in allt fler samtal från barn och unga som lider av psykisk ohälsa. Allt har naturligtvis inte med mobbning att göra och allt går inte att relatera till skolan – men en betydande del. Och problemets kärna sammanfattas bra i en rapport från Socialstyrelsen från 2011: ”Ingen enskild insats har dramatiskt positiva effekter” på mobbning. Det finns inga snabbspår, inga enskilda mirakelkurer, bara långsiktigt arbete.

Men tragglandet måste fortsätta, och det måste prioriteras från skolgården och hela vägen upp i riksdagen.

Och inför varje skolstart måste vi fortsätta att påminna om barnen med ont i magen.
