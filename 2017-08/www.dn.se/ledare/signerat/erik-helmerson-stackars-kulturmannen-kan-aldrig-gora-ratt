Erik Helmerson:   Stackars kulturmannen kan aldrig göra rätt
Erik Helmerson

Stackars, stackars Christian, museichef i Ruben Östlunds Guldpalms- och Oscaromsusade "The Square" (biopremiär på fredagen). Han är en av dessa kulturmän som vällustigt benämns "privilegierade", men det finns sannerligen mycket i hans liv som inte är värt att avundas.

Låt oss fördjupa oss i en detalj i filmen, av någon anledning inte överdrivet uppmärksammad i recensionerna. Det handlar om hur en planerad utställning på Christians prestigetunga museum liksom kapas av två unga reklammän. Själva konsten blir sekundär, i stället kommer allt att handla om hur man ska bryta igenom mediebruset.

Kampanjen inför utställningen blir en sorts auktion, ett hasardspel där insatserna hela tiden höjs och allt fler spektakulära inslag slängs in: En tiggare! Men hon ska vara blond! Och en kattunge! Och så spränger vi dem i luften – tally-ho, systrar och bröder!

En miljard Youtubeklick. Debattstorm. De sociala medierna kokar i sina megabyte.

Och Christian – mild spoiler alert – är lite tankspridd just då och vänder ryggen till. Nog blir det genomslag alltid. En miljard Youtubeklick. Debattstorm. De sociala medierna kokar i sina megabyte. "Vi är virala, vi är virala", skrålar reklampiltarna – medan kritiken och hoten flödar in och museiledningen får panik.

En efterföljande presskonferens är strålande skildrad. "Varför i helvete backar ni inte och ber om ursäkt", fradgar medierna. Då gör Christian just det. "Va? Ni begränsar yttrandefriheten!", blir det lika upprörda svaret. En miljard Youtubeklick. Debattstorm. De sociala medierna kokar i sina megabyte.

För mig blir det hela en fin illustration av den svenska kulturdebatten av i dag. Det ligger i korten att konsten ska vara provokativ, att den ska bryta tabun – men nåde den som provocerar på fel sätt, tassar på fel tabu. När Christian drar upp täcket för att slippa frysa om hakan drar i stället iskalla vindar över fötterna.

Men denna situation som orsakar så mycket ängslighet och så många låsningar i den svenska samtidskulturen borde ju kunna vändas i något fruktbart. Om man inte kan göra rätt kan man nämligen heller inte göra fel.

Jag ser i "The Square" en efterlysningsaffisch efter konstskapare och institutioner som vågar strunta i oss proffstyckare och den felsökande lynchmobben på nätet. Gör er grej bara – vi kommer aldrig bli nöjda ändå.
