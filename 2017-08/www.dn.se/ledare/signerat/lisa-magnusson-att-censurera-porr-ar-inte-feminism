Lisa Magnusson:  Att censurera porr är inte feminism
Lisa Magnusson

Centerkvinnorna vill att staten tar fram ett filter mot porr, och installerar det på samtliga datorer, surfplattor och mobiler i Sverige. De medborgare som därefter vill kunna surfa fritt får ringa sin internetleverantör, som då slår av filtret – förutsatt att enheten inte används av minderåriga. Hela censurapparaten är nämligen tänkt att skydda "barn och ungas hälsa" från att "kapas av en våldskultur", det vill säga nätporren. Det framgår i en debattartikel i Expressen (29/8).

Förslaget om ett porrfilter väcker så många frågor. För det första undrar jag hur Centerkvinnorna har tänkt att det ska fungera i praktiken. Vad de menar när de säger att filtret ska fjärrstyras av internetoperatörer är ju att privata företag ska ges tillgång till alla datorer, surfplattor och mobiler i hela landet. Det vore förstås katastrofalt för integriteten.

Och hur ska dessa internetoperatörer kunna avgöra vilka sajter som ska blockeras och inte? Ska det ske automatiskt, genom att en webbsida laddas först när filtret scannat den och säkerställt att den inte innehåller några snuskiga ord och bilder?

Eller ska filtret blockera vissa www-adresser bara, utifrån en svart lista? Vem eller vilka ska i så fall upprätta den listan, och utifrån vilka kriterier? Är till exempel erotik okej eftersom den har ett konstnärligt syfte, eller ska allt som kan tänkas verka upphetsande på tonåringar förbjudas? Var drar man gränsen? Hur ska man kunna stoppa ens en bråkdel av alla osedligheter där ute?

Det är obegripligt för mig att så många uttalade kvinnorättskämpar ständigt hamnar här, att allt som har med sex att göra ofelbart leder dem till denna stockkonservativa återvändsgränd av okunnig fientlighet. Tanken att flickor och kvinnor själva skulle kunna känna njutning verkar vara helt främmande för dem.

Sex betraktar de i stället som synonymt med våld. Att skildra sex är följaktligen detsamma som att lära "män hur de på bästa sätt kan förtrycka, förnedra och förbruka kvinnor", för att citera den bedrövliga debattartikeln. Och porr måste börja "problematiseras utifrån ett genusperspektiv" i skolundervisningen. Ursäkta, vad betyder detta ens?

"Som liberala feminister är det centralt för oss att alla, oavsett könstillhörighet, äger rätten över sin egen sexualitet och också rätten att själv kunna utforska den", skriver Centerkvinnorna. Om de verkligen menar allvar med det så kan de börja med att skrota sitt enfaldiga förslag om porrcensur.
