Evelyn Schreiber:   Feminism biter inte på terror
Evelyn Schreiber

Lika enkelt som det är att ryckas med och inspireras av de båda politikernas brinnande engagemang och sköna karisma, lika snabbt förfäras man över den politiska naiviteten som ofta visar sig bakom alla snygga one-liners.

”De reella hot vi står inför handlar om klimathot, det är globala hot. De möter du inte med militär” sade Schyman i en intervju med SvD (17/8). Det var efter att den nya försvarsuppgörelsen mellan regeringen, Centerpartiet och Moderaterna hade presenterats.

Olyckligt nog var det här också dagen före terrordådet i Barcelona. I artikeln konstaterar Schyman att terror också är ett internationellt hot, men att det inte heller det ska bemötas med militär. ”Det går liksom inte genom att bestycka JAS-planen och befästa Gotland”, säger hon.

Men Schyman är uppenbarligen inte intresserad av att diskutera möjliga lösningar för terrorismen som drabbar Europa, utan hon är bara ute efter att i ren pacifistisk anda raljera över försvaret.

Till skillnad från Bernie Sanders, som förespråkar diplomati men ändå ser militära ingrepp som en sista lösning, så viker inte Schyman en centimeter från sin pacifistiska hållning.

Den rosa lägesanalysen utgår från att de hot som vi står inför, klimatförändringar, terrorism och klassklyftor, är globala. Så varför satsa på ett nationellt försvar? Samtidigt som man erkänner en orolig omvärld tar man avstånd från tanken att Sverige skulle kunna påverkas av den. Men säg, har vi inte redan gjort det?

Att omvärldsanalysen haltar märks inte minst när klimatproblemen ställs mot försvaret. FN har länge varnat för de väpnade konflikter som väntar när naturresurserna sinar och extremväder tvingar människor på flykt.

Fredsrörelsen anklagas ofta för att vara just naiv. Och kanske framträder det som allra tydligast när den här typen av resonemang dyker upp i anslutning till faktiska händelser och reella konflikter, som kräver lite mer handfasta lösningar än normkritik och klassanalyser.

För visst är det lätt, att som Schyman, säga att ”försvar står mot förlossning och värnplikt mot vård” (Expressen 17/8) när det gäller vad skattemedlen ska gå till. Men det är inte barnmorskor och sjuksköterskor som i slutänden skyddar oss mot terrorister.
