Qantas vill flyga Sydney–London – utmanar Boeing och Airbus
Carl-Johan Kullving

Mellanlandningar kan vara ett aber för den långväga flygresenären. För den som vill flyga mellan Europa och Australien krävs oftast en mellandlandning i Hongkong eller Singapore. Det vill det australiska flygbolaget Qantas nu ändra på.

I sin årsredovisning skriver nu bolaget att de utmanar de två dominerande flygplanstillverkarna Airbus och Boeing om att bygga ett flygplan som ska klara sträckan London-Sydney och Sydney-New York utan mellanlandningar.

Läs mer: Vad kan du om flyg? Gör DN:s frågesport här

Amerikanska Boeing utvecklar för tillfället ett långdistansflygplan, Boeing 777X, som ska vara färdigt år 2020. Franska Airbus å sin sida kommer nästa år att presentera sin ”Ultra-Long Range”-version av Airbus A350. Qantas hoppas nu att någon av flygplanstillverkarna lägger manken till och ser till att någon av de nya flygplansmodellerna ska kunna flyga direkt mellan Sydney och London år 2022.

Flygturen mellan den brittiska ön och den australiska östkusten beräknas ta cirka 20 timmar och 20 minuter, beroende på vindarna. Att flyga från Sydney över Stilla havet till New York bedöms i sin tur ta cirka 18 timmar.

Läs mer: Qantas världens säkraste flygbolag – igen

”Vi kommer att ha A350-900 ULR i tjänst nästa år för ultralånga flygturer upp till 20 timmar. Vi ser fram emot att arbeta med Qantas för att se hur vi kan möta deras krav på en resa mellan Sydney och London utan mellanladningar”, uppger Airbus för nyhetssajten Bloomberg.

Boeing å sin sida är lite mer återhållsamma. ”Boeing fortsätter att arbeta med våra kunder för att skapa förståelse för deras krav på sina flygflottor och krav från marknaden. 777X kommer att bli världens mest effektiva dubbelgångsflygplan genom att ha bäst nyttolast, driftekonomi och räckvidd på marknaden” uppger Boeing för Bloomberg.

Tidigare i år uppgav Qantas att bolaget ska börja göra reguljära flygningar direkt mellan Perth och London i mars 2018.
