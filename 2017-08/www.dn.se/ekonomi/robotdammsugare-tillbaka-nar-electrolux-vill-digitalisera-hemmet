Robotdammsugare tillbaka när Electrolux vill digitalisera hemmet
Pia Gripenberg

I slutet av 1990-talet var visionerna stora om det smarta hemmet, där bland annat kylskåp skulle tala om när mjölken var slut. I den vevan, 2001, lanserade Electrolux en robotdammsugare. Varken den eller de talande kylskåpen slog igenom och robotdammsugaren försvann ur företagets sortiment för runt tio år sedan.

Men 2015 blev den årets julklapp och nu gör Electrolux ett nytt försök som ett led i sin digitalisering av hemmet.

– Sedan slutet av 90-talet har det funnits en stark övertygelse bland många att vi går mot det uppkopplade hemmet. Resan har varit annorlunda än vi trodde då och jag tror att resan framöver blir annorlunda än vi tror nu, sammanfattar Jonas Samuelson, vd för Electrolux.

Han beskriver hur det förr var tekniken som styrde utvecklingen, medan det i dag är konsumenters behov och upplevda problem som är vägledande.

– Ser man på bolag som vuxit fram, som Amazon eller Uber, är deras framgångsfaktor inte teknologi utan att sänka konsumeters användartrösklar för olika tjänster. Det sättet att tänka jobbar vi på att anamma, säger han.

I framtiden tror han att alla produkter som är eldrivna kommer att vara uppkopplade. Nya robotdammsugaren, som ska lanseras på bred front närmaste tiden, styrs med hjälp av en app i mobilen. Vd Jonas Samuelson räknar med att fler än 10.000 exemplar ska säljas nästa år.

I februari köpte Electrolux företaget Anova, baserat i San Francisco, för två miljarder kronor. Bolaget gör en uppkopplad sous-videmaskin, en metod där mat tillagas i vakuum som har omfamnats av restaurangköken.

Jonas Samuelson framhåller att lika viktigt i det förvärvet var Anovas affärsmodell. I korthet handlar den inte bara om att sälja en produkt. Lika mycket, om inte mer, handlar den om att vårda relationerna med kunderna efteråt, lösa deras problem och ha en stark förankring i sociala medier där användarna visar upp den perfekt tillagade biffen.

– Det som verkligen växer nu i betydelse för konsumenters köpbeslut är användares betygssättning. Det är en helt annan miljö för oss att agera i, än till exempel Råd&Röns bäst i test, säger Jonas Samuelson.

Han tror att robotdammsugarnas fortfarande ganska låga marknadsandel beror just på att många användare inte har varit nöjda med produkterna.

– Kommer man hem varje dag och ser att dammsugaren fastnat under soffan tröttnar man på den, exemplifierar han.

Robotdammsugarna finns ännu inte över hela världen. I de regioner där de säljs har de ungefär nio procent av dammsugarmarknaden, enligt Electrolux. I till exempel tekniklandet Japan är andelen större.

Genom att produkter är uppkopplade går det även att uppdatera mjukvaran på samma sätt som görs i mobiler. I robotdammsugarens fall kan det handla om att i stället för att börja dammsuga hela bostaden kan den "läras upp" till att bara ta ett specifikt rum.

På sikt tror Electrolux inte att konsumenter alltid äger sina hushållsvaror. Electroluxledningen ser hur yngre generationer, som kanske flyttar ofta, hellre väljer att prenumerera på dammsugare eller vitvaror.
