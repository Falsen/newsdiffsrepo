Lasse Swärd: Jag avundas inte någon bildirektör
Lasse Swärd

Koncernen satsar 10 miljarder euro, drygt 90 miljarder kronor, under de närmaste åren för att ställa om.

Det är inte bara hårdare utsläppsregler och krav på en gradvis växande andel elbilar som driver på tillverkarna. Även kunderna börjar svänga. Enligt en färsk studie av konsultfirman McKinsey överväger mellan 30 och 45 procent av nybilsköparna i USA och Tyskland att välja elbil. Men de oroas över räckvidd och höga priser.

Tillverkarna står inför mycket svåra tekniska och affärsmässiga vägval.

Batterikostnaderna har fallit med 80 procent sedan 2010, men fortfarande svarar de för en mycket stor del av elbilens totala kostnader och väntas göra så åtminstone fram till 2025.

Dagens elbilar trycks ut med små eller inga marginaler – eller med förlust eftersom volymerna fortfarande är så små. Någon snabb vändning är inte i sikte.

Elektrifiering kräver andra affärsmodeller och nya industriella system. Elmotorer, batterier, energilagring och laddinfrastruktur med tillhörande tjänster är områden som är okänd mark för de flesta tillverkare.

Parallellt måste de hålla vidöppet för en tredje kostsam väg – eldrift med bränsleceller och vätgas, en teknik med en rad fördelar, men som kräver ytterligare investeringar.

Inte för en sekund får detta ta fokus från vad som ger tillverkarna dagens vinster: fossilbilar. Dessa måste bli ännu renare för att klara morgondagens lagkrav.

Oavsett drivmedel - bensin, diesel el eller vätgas – måste bilarna bli ännu säkrare, ännu mer uppkopplade och snart helt självkörande.

Finns det någon annan bransch med så tuffa utmaningar?
