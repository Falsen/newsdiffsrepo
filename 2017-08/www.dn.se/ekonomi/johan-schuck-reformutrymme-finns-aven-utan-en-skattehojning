Johan Schück:


Reformutrymme finns även utan en skattehöjning


Johan Schück

Vid Harpsundsmötet senare i veckan ska finansminister Magdalena Andersson lägga fram sin bedömning av ekonomin.

Tongångarna blir ljusare än när hon på försommaren gjorde motsvarade presentation. Redan då pekade det uppåt och under senaste månaden har fler positiva besked kommit.

Orsaker är att Europakonjunkturen lyfter allt mer, vilket är positivt för svensk export. I Sverige ökar investeringarna kraftigt, samtidigt som hushållens konsumtionsökning fortsätter.

Sysselsättningen stiger alltjämt, men samtidigt råder en allt större brist på arbetskraft.

Osäkerheten i världen, liksom i svensk inrikespolitik, har inte smittat av sig på ekonomin.

Tecknen på högkonjunktur har tvärtom blivit allt starkare:

BNP-siffrorna för andra kvartalet blev en positiv överraskning, med tillväxttal på 4,0 procent räknat i årstakt. Det ger ett lyft även för tiden framåt, eftersom hela nivån för ekonomin höjs.

Konjunkturen stärktes ytterligare i juli, enligt Konjunkturinstitutets barometer. Där framhålls att detta också pekar mot ett fortsatt mycket positivt stämningsläge i ekonomin.

En ny prognos, likaså från Konjunkturinstitutet, ger också ändrade förutsättningar för regeringens kommande budget. Där anges att det offentliga överskottet stärks, vilket skapar utrymme för ofinansierade reformer.

Ett sådant reformutrymme på 12 miljarder kronor för 2018 finns nu enligt Konjunkturinstitutet, KI, utan att regeringen behöver höja några skatter.

De skattehöjningar som har aviserats – justering av brytpunkten i inkomstskatten, införande av flygskatt och skärpt skatt för fåmansbolag – skulle därutöver ge cirka 5 miljarder kronor.

Dessa sammanlagt 17 miljarder kronor motsvarar vad KI anser behövas för att klara det offentliga välfärdsåtagandet. Men där har regeringen tidigare gjort en annan, mer optimistisk, bedömning där så stora belopp inte är nödvändiga.

Finansminister Magdalena Andersson har talat om ett behov på ytterligare 40 miljarder kronor fram till 2025 – detta för att klara de ökade demografiska kraven. Det gäller främst vad som följer av en stigande andel äldre, liksom av att fler barn föds.

Räknat från 2018 betyder det att i genomsnitt 5 miljarder kronor per år behöver tillföras. Skillnaden mot KI förklaras då till stor del av att regeringen utgår från att standarden på de offentliga tjänsterna ska vara oförändrad. KI menar däremot att man måste lägga in en årlig standardhöjning i de offentliga tjänsterna, på samma sätt som att privata tjänster gradvis ges högre kvalitet.

Detta avgörande ska dock rimligtvis ligga hos politikerna som har att prioritera mellan olika behov. Mer resurser till offentliga sektorn måste ställas mot hushållens önskemål om höjd konsumtionsstandard.

Man måste också välja ut vilka verksamheter inom offentliga välfärden som det ska satsas på. Allt kan inte ständigt vara lika viktigt, utan en del måste också stå tillbaka.

Sådana val kan vara svåra att göra. Men mycket blir enklare när det finns utrymme för ofinansierade reformer av det slag som KI nu pekar på. Då är det också möjligt att undvika skattehöjningar, såvida dessa inte anses önskvärda av politiska skäl.

Här finns olika synsätt där Miljöpartiet och Vänsterpartiet vill ha skattehöjningar, medan allianspartierna går bestämt emot och hotar regeringen med misstroendeförklaring mot enskilda statsråd.

Regeringen står därmed inför ett besvärligt dilemma, där maktinnehavet ställs på spel. Hur man löser detta får vi nog snart reda på.

Ekonomiskt är det ändå lätt att se att skattehöjningar kan undvikas, eftersom en stark konjunktur betyder växande skatteinkomster och dessa ser ut att räcka till.

Ett så gynnsamt läge är dock inte att räkna med längre fram när konjunkturen viker. Då kan behovet av höjda skatter för att finansiera välfärden bli starkare, samtidigt som kravet på att göra prioriteringar skärps.

Skattehöjningar som tas ut redan nu i höst kan göra den kommande situationen svårare. Nästa gång blir det troligtvis ännu mer komplicerat att finna vilka skatter som kan höjas utan det väcker alltför hårt motstånd.

Höjda skatter är inte gratis, utan brukar dra med sig negativa följder. Kostnaden för samhällsekonomin blir efter hand allt större.

Dit hör att staten sällan får in så mycket nya inkomster som man har tänkt sig. Om regeringens skattehöjningar blir av, ger de knappast så mycket som cirka 5 miljarder kronor.
