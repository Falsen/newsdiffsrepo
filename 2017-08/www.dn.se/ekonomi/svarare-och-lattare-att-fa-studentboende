Svårare – och lättare – att få studentboende
TT

Sveriges förenade studentkårer (SFS) har gått igenom läget i sin årliga bostadsrapport, där 33 studentstäder bedöms utifrån sin förmåga att kunna erbjuda studenter "en trygg och hållbar bostadssituation under hela studenttiden".

Rapporten visar att nya studenter i 13 städer, fler än i någon tidigare mätning, riskerar att behöva vänta minst en termin på att få en bostad. Bland de städer som rödlistats finns Umeå, Falun, Halmstad, Uppsala, Stockholm och Göteborg.if(DN&&DN.Ads){DN.Ads.initAd('8d0a333a-art1');}

– Vår förhoppning är att det här skickar signaler till politiker att man måste göra någonting åt det här, säger Jacob Adamowicz, vice ordförande i SFS, till Sveriges Radio.

I elva städer tar det mindre än ett halvår och i nio städer kan studenterna räkna med att inom en månad få en trygg bostad.

Med trygg bostad menas bland annat att man har ett permanent hyreskontrakt som gäller hela studieperioden, att bostaden ska vara belägen inom 30 minuters avstånd från högskolan/universitetet och att hyran ska vara rimlig utifrån nivån på studiemedlet.

Bland de nio städer som grönlistats finns bland annat Gävle, Västerås och Östersund. Dessa var förra året gulmarkerade, men ett nytillskott av bostäder har kunnat ändra betyget.

– De här städerna visar att det med konkret handling går att föra utvecklingen i rätt riktning. Det går inte att tro att bostadsbrist försvinner av sig själv, säger Jacob Adamowicz i ett pressmeddelande.
