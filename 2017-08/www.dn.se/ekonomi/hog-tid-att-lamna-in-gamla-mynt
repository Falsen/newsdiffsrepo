Hög tid att lämna in gamla mynt
TT

Trots upprepade uppmaningar till allmänheten ligger fortfarande miljontals mynt på hög hos svenska hushåll. Om inga av dessa lämnas in före den 31 augusti kan ett värde av cirka 1,6 miljarder kronor helt gå upp i rök.

På myntkartan går det att hitta en rad bankkontor runt om i landet som tar emot de överblivna mynten.if(DN&&DN.Ads){DN.Ads.initAd('f04bb070-art1');}

Hos de fyra storbankerna Nordea, SEB, Swedbank och Handelsbanken erbjuds avgiftsfria engångsinsättningar till den som är kund i banken.

– De som vill komma in med mynt som väger mer än 2,5 kilo bör ringa i förväg eftersom det kan bli tungt att hantera, säger Anette Ringius vid Swedbanks presstjänst.

Rör det sig om stora belopp, 10.000 kronor i Swedbanks fall, måste bankerna enligt lag göra en bedömning av risken för att användas för penningtvätt.

Enligt Johan Wallqvist, presschef på Handelsbanken, tar varje lokalkontor beslut om kundernas villkor. De som väljer att ta betalt väljer något av dessa två alternativ: Antingen 50 kronor i avgift för en standardiserad myntpåse som rymmer upp till 2,5 kilo mynt eller en avgift på sju procent, dock lägst 50 kronor, av myntens värde.

Oavsett om man är kund eller inte tar Forex Bank ut en uppräkningsavgift på 15 procent för ett insättningsbelopp på minst 50 kronor. På Svea Exchanges kontor erbjuds en liknande insättningstjänst mot en avgift på 20 procent.

Det finns också andra alternativ än att gå till banken.

Sedan början av sommaren har stiftelsen Change for Change erbjudit att ta emot mynt för att använda till välgörenhet.

– Pengarna kommer att gå till projekt som bland annat ska motivera barnfamiljer att leva ett mer aktivt och hälsosamt liv, säger stiftelsens grundare Christopher Robinson.

Stiftelsen har flera insamlingsstrategier, däribland en kringresande myntbil och ambassadörer som kan ta emot mynt från dörr till dörr.

Det går också att tjäna pengar på mynten även när löptiden går ut. Dock gäller det bara äldre mynt som gjordes före 1970-talet och som innehåller en viss silverhalt.

– Det finns fortfarande många silverhaltiga mynt där ute, framför allt många enkronor som är från 1967 eller bakåt. Dem köper vi för nio kronor om man utgår från dagens silvervärde. Är enkronorna från 1942 eller bakåt tar vi 18 kronor, säger Jan-Erik Selin på Selins mynthandel i Stockholm.

Läs även: Johan Schück: Ingen vill ta ansvar för kostnaderna
