Uppdaterad 2017-08-18

Publicerad 2017-08-18


Prislappen på fredagsvinet lurar dig
TT

Citatet ”Livet är för kort för att dricka dåliga viner” brukar tillskrivas den tyske författaren Johann Wolfgang von Goethe.

Han kunde lika gärna ha sagt ”billiga viner” för forskning visar att priset har en avgörande betydelse för hur vi uppfattar hur ett visst vin smakar.

I sin tidigare forskning har Hilke Plassmann och hans kollegor vid Centrum för ekonomi och neurovetenskap vid Bonns universitet i Tyskland visat att ett högre pris på exempelvis choklad ökar förväntningarna så pass mycket att de som tror sig äta en dyrare chokladsort också tycker att den smakar bättre än en billigare produkt (trots att det är exakt samma choklad).

Forskarna kallar det för ”marknadens placeboeffekt”.

För att ta reda på hur effekten uppkommer har forskarna nu gått vidare och låtit undersöka 15 kvinnor och 15 män, alla runt 30 år gamla. Deltagarnas hjärnaktivitet registrerades av en magnetkamera samtidigt som de fick sippa på ett medelmåttigt vin för 12 euro (cirka 115 kronor) med hjälp av en slang.

Placeboeffekten till trots valdes vinet med omsorg.

– Marknadens placeboeffekt har sina begränsningar. Om ett väldigt dåligt vin påstås kosta 100 euro skulle effekten av allt att döma utebli, säger Hilke Plassmann till Science News.

Deltagarna, som trodde att de drack olika sorters vin, fick smaka på vinet i olika omgångar och sköljde munnen däremellan, samtidigt som en display berättade vad vinet ”kostade” (3, 6 eller 18 euro).

– Som väntat uppfattade deltagarna det dyrare alternativet som godare än det billigare, säger Hilke Plassmann.

Magnetkameraundersökningarna visade att den främre delen av hjärnans pannlob (prefrontala cortex) samt ”strimmiga kroppen” (striatum) i centrala hjärnan aktiverades när priset var högre. Den förra aktiveras normalt vid prisjämförelser och även vid förväntningar, medan den senare strukturen brukar vara involverad i hjärnans belönings- och motivationssystem.

Resultatet, konstaterar forskarna, blir att hjärnan lurar oss.

Mischa Billing, sommelier och lektor i måltidskunskap vid Örebro universitet, är inte förvånad.

– Människan är ett flockdjur, så om någon tycker att något är gott följer vi gärna efter och där tror jag att priset spelar roll, säger hon.

Är ett dyrare vin alltid godare än ett billigare?

– Nej, eftersom vad som är gott för mig inte behöver vara gott för dig. Däremot innebär ett dyrare vin ofta att framtagningsprocessen är mer komplicerad.

Den stora skillnaden, säger hon, går mellan ett vin för runt hundralappen, jämfört med ett för 50–60 kronor per flaska.

– Om det är riktigt dyrt speglar priset ofta tillgången, en viss druva, ett visst område eller en viss vinmakare och då handlar det väldigt mycket om tycke och smak.
