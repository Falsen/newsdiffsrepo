Publicerad 2017-08-20


Snabbare hjälp om du vänder dig till rätt ställe
Maria Crofts

Om du vill klaga på en vara eller tjänst underlättar det om du vet vart du ska vända dig. Vet du det slipper du slösa tid på att ringa runt och kanske köa i olika telefonväxlar.

Konsumentverket har flera uppdrag och arbetar bland annat med tillsyn och förebyggande arbete mot företag. Konsumentombudsmannen, KO, bevakar marknaden och försvarar konsumenternas intressen i domstol.

Ett av de övriga uppdragen är att ge enskilda konsumenter råd och stöd. Konsumentverket har två avdelningar som arbetar med den här verksamheten.

Hallå konsument. Är konsumentverkets upplysningstjänst. Hit vänder du dig om du är missnöjd med en vara eller tjänst som du köpt hos ett svenskt företag. Du kan ringa 0771-525 525 eller chatta helgfria vardagar mellan klockan 9 och 15.

På hemsidan hallakonsument.se finns också användbara guider för hur du till exempel ska göra om du vill klaga.

Konsument Europa. Är en fristående tjänst inom Konsumentverket. Här får du råd och hjälp när du handlar i EU-länder, i Norge eller Island. Du kan både få hjälp inför ett köp och om det blir problem efteråt.

Konsument Europa ingår i nätverket European Consumer Centres Network, ECC, med kontor i samtliga EU-länder samt Norge och Island. Samarbetet i nätverket gör att det alltid är ECC-kontoret i det land där näringsidkaren finns som tar kontakten och försöker medla.

På konsumenteuropa.se finns information men också en blankett som kan användas vid klagomål. Telefontiderna är måndagar, kl 13–16 samt tisdag–fredag, kl 9–12. Telefonnumret är: 054-19 41 50.

Konsumentkontor. Många kommuner, men inte alla, har konsumentvägledning. På hallakonsument.se kan du göra en sökning och se om det finns konsumentvägledning i din kommun.

Konsumentvägledarna ger rådgivning, hjälper till att tolka avtal och med hur man gör en anmälan till Allmänna Reklamationsnämnden ARN. Förutom telefonsamtal tar de ofta även emot besök.

Allmänna Reklamationsnämnden, ARN. Är en opartisk statlig myndighet som prövar tvister mellan privatpersoner och näringsidkare i Sverige. ARN:s beslut är rekommendationer och inte tvingande men de flesta företag följer dem. ARN har ingen rådgivning men det finns information på arn.se.
