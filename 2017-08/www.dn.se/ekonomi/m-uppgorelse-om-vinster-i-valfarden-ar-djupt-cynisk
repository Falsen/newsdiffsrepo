M: Uppgörelse om vinster i välfärden är djupt cynisk
Hans Olsson

DN kunde i söndags berätta att regeringen har kommit överens med Vänsterpartiet om en tidsplan för att lägga fram ett förslag som reglerar vinsterna i välfärden. Det kommer inte att bli något totalt vinstförbud, men kraftiga begränsningar väntar välfärdsbolagen om förslaget går igenom.

– Vi är överens om huvuddragen men det återstår en del detaljer, sade civilminister Ardalan Shekarabi (S).if(DN&&DN.Ads){DN.Ads.initAd('e8926c6c-art1');}

Planen innebär att en lagrådsremiss ska läggas fram i november och att en proposition ska läggas fram till riksdagen i mars nästa år.

Moderaternas ekonomisk-politiske talesperson Ulf Kristersson är kritisk till uppgörelsen.

– Jag är inte förvånad men jag tycker att det är djup politisk cynism att göra som de nu gör: Att de bestämmer sig i augusti för att till våren lägga fram en proposition som de vet inte kommer att gå igenom i riksdagen, säger han.

Enligt Ulf Kristersson är utsikterna små för regeringen och V att få igenom sin proposition.

– Om den rymmer tillnärmelsevis det innehåll som de hittills har antytt så kommer vi att avslå den. Så den kommer inte att förstöra valfriheten, men den kommer att vålla osäkerhet ända fram till att propositionen är avslagen.

Ulf Kristersson understryker att även M vill göra något åt kvalitetskriterierna för både offentliga och privata aktörer i välfärden.

– Vi ser många problem som vi också vill göra något åt, säger han.

Därför öppnar han för att släppa igenom förslag som riktar in sig på kvalitetsförbättringar.

– Om det är en proposition som tydligt innehåller separerbara delar som vi tycker är bra så kommer vi naturligtvis att göra allt vi kan för att genomföra så mycket som möjligt av den politik vi skulle vilja se, säger Ulf Kristersson.
