Uppdaterad Igår

Publicerad Igår


Många glömmer sin rätt till ersättning vid förseningar
Maria Crofts

När en resa blir försenad går det oftast att få kompensation från bolaget som ska stå för transporten. Bolaget ska också ge information och service. Men många begär inte ersättning trots att de vet att det går.

Läs mer: Hit ska du vända dig för att få hjälp

En Sifo-undersökning som Forex Bank beställt och som presenterades i våras visar till exempel att bara 15 procent av de tillfrågade begärt ersättning när deras flyg varit försenat. Samtidigt var 26 procent medvetna om att det går att få ersättning.

– För flygresor finns en EU-förordning som bolagen måste följa. Men många som reser vet inte att man kan begära ersättning, säger Jolanda Girzl chef för Konsument Europa.

EU-förordningen har gällt sedan 2004 och det varierar i vilken utsträckning bolagen följer den.

– Vissa bolag följer alltid rekommendationerna från Allmänna Reklamationsnämnden men det finns fortfarande de som inte gör det, säger Jolanda Girzl.

De flesta som reser med jämna mellanrum inser att sannolikheten är stor att det blir problem någon gång. Men när det sker har bemötandet från bolaget stor betydelse..

– Om en reklamation hanteras på rätt sätt gör det att man vågar anlita företaget igen, säger Jolanda Gierzl.

Erik Rehn, som flög till Milano i Italien med sin sambo i somras, är ett exempel på det. Trots att de fick en del problem tvekar han inte att resa med SAS igen.

– Det har blivit nästan tvärtom. Jag känner att jag ska försöka hålla mig till SAS efter det här, säger han.



”Vi förlorade några timmar av semestern. Men vi svalde det på grund av kompensationen”, säger Erik Rehn som fick problem när han, tillsammans med sin flickvän, skulle flyga till Italien i somras. Foto: Carl Bredberg

Dagen innan avresan fick han ett sms om att flygresan tidigarelagts med en timme. Men det var först när de kom till Arlanda som de upptäckte att de skulle landa på flygplatsen Linate i stället för Malpensa som det var tänkt från början.

Eftersom de hade en hyrbil som väntade på flygplatsen i Malpensa insåg de att det skulle bli en del krångel. När Erik Rehn tog upp saken vid incheckningen uppmanades de att kontakta SAS servicedesk när de passerat kontrollerna.

– Då var jag lite arg för jag insåg att det skulle bli en del krångel och tänkte att jag ville ha kompensation för det, säger Erik Rehn.

När de kom till servicedesken visade det sig att han och sambon fick 250 euro, ungefär 2.375 kronor, var på grund av olägenheterna.

– Det var obekvämt och tog tid att ta sig mellan flygplatserna och vi förlorade några timmar av semestern. Men vi svalde det på grund av kompensationen, säger Erik Rehn.

I hans fall löste det sig redan i samband med resan. Men det är alltid bra att klaga direkt. Blir man inte nöjd får man gå vidare.

Om problemen uppstår i Sverige tar ARN emot anmälningen och det går att få rådgivning hos Hallå Konsument. Är bolaget registrerat i ett annat EU-land eller problemen uppstod utomlands är det Konsument Europa som informerar och hjälper till i ärendet.

Det första man ska göra är alltid att klaga hos det bolag utfört transporten. Blir man inte nöjd går det att få hjälp eller att anmäla bolaget.

Hur hög kompensationen kan bli beror bland annat på resans längd och hur stor förseningen är.

På hallakonsument.se finns en utförlig reseguide där det framgår vilka rättigheter man har som konsument. Guiden tar inte bara upp flygresor utan även resor med tåg, buss, båt och taxi samt paketresor.
