Erbjud olika alternativ till kick-offen
Tove Nandorf

Syftet med en kick-off är att företag och anställda kickar i gång det nya arbetsåret med upplevelser och aktiviteter, som ska skapa en känsla av samhörighet. Alla gnuggas mot varandra lite extra i en ny miljö, skrattar och trivs ihop. Mål, visioner och arbetssätt diskuteras. Aktiviteterna ska helst förstärka den känsla som företaget och varumärket vill kommunicera, och innehålla sådant som uppmuntran, belöning, peppning, teambuilding och fysisk träning.

Enligt Bokningsbolagets vd Leif Bergström går trenden nu mot mer av hjärnjympa, när arbetsplatserna ska vässa sin laganda:

– Man kastar kanske inte yxa lika ofta längre, det är lite mer kunskapsorienterade övningar, sådant som går ut på att lära känna varandra och göra sådant ihop där rollerna blir lite annorlunda än på arbetsplatsen. Till exempel att hitta listiga lösningar för att fly från ett stängt rum, säger Leif Bergström.

– Förut kunde man hålla en kick-off för att man inte hade varit på konferens på ett par år. Nu frågar sig företagsledningarna mer om syfte och mål.

Traditionella aktiviteter som golf och spa har fått konkurrens. Kick-offdeltagarna kan leka Fångarna på fortet eller CSI med cheferna, lära sig att stoppa korv ihop, tugga sig igenom en 1600-talsmeny à la Historieätarna, spela Segwaypolo, gå på takvandring på Riksdagshusets tak, flyga högt över vattenytan med Fly Board eller tackla kollegerna i närkamp inneslutna i stora plastbollar i Bumper Ball. Eller kanske stärka lagandan på en träskbana, där minsta snedsteg och brist på samarbete genast får kännbara konsekvenser?

Det finns förstås också mer behagliga kick-offupplevelser. Eller vad sägs om Bodyflight, i Sveriges första och världens högsta vindtunnel? Matlagning med mästerkockar, vistelse på ett partyslott, choklad- och romprovning, vinprovning och dessertkurs med "erkända konditorer"?

Andra lockar med säl- och bäversafari. Och förstås sport, från skidåkning till bowling och curling.

Det är dock alltid viktigt att erbjuda alternativ, så att alla kan vara med. Särskilt när kick off-aktiviteterna handlar om hård fysisk aktivitet. Medan 35-åriga chefer kanske älskar att jogga runt i grupp, håller sällan äldre och överviktiga med.

– Bokar man en skidkonferens är det viktigt att ta reda på hur många av de anställda som faktiskt åker skidor, och se till att det finns andra aktiviteter. Annars kan den här typen av konferenser snarare splittra än ena arbetslaget, understryker Bokningsbolagets Leif Bergström.

Och vill ledningen ändå ha med sig alla på en fysisk utmaning gäller det att skapa rimliga förutsättningar:

– Vi hade en grupp säljare för några år sedan som satte upp målet att bestiga Kebnekaise. Några var inte i form, men de fick ett träningsprogram och nästan ett år på sig, och det stärkte gruppkänslan.

Men vad gör då den anställd som absolut inte vill kicka off i grupp?

DN:s folkvettsexpert Magdalena Ribbing slår fast omdömeslösheten hos en arbetsgivare som ”anlitar en eventkonsult som bestämmer att alla anställda ska sitta tillsammans i badkläder i en trätunna, eller tävla mot varandra i en äventyrsanläggning”. Arbetsgivaren måste ha förståelse för att vissa har svårt för kollektiva aktiviteter, eller har svårt att delta på kvällar och helger av familjeskäl. Personalen ska inte avkrävas förklaringar till varför någon inte vill vara med.
