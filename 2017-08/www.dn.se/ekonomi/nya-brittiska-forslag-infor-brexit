Nya brittiska förslag inför Brexit
Dan Lucas

EU-kommissionen, som sköter förhandlingarna med Storbritannien om utträdet (Brexit), liksom flera politiska ledare, har klagat på brittisk senfärdighet med att lämna in så kallade positionspapper. Det är de mål som den brittiska regeringen vill nå i förhandlingarna.

Men nu kommer en rad positionspapper och den senaste lades fram på måndagen. Den brittiska regeringen försöker lugna den oro som finns i näringslivskretsar genom att lova att det inte blir plötsliga och dramatiska förändringar när landet lämnar EU i mars 2019.

Det märks tydligt på det senaste dokumentet. Regeringen vill att alla varor som redan finns på den brittiska marknaden och inom EU, ska få fortsätta att finnas där utan att det läggs nya restriktioner på dem. Britterna vill också behålla gällande bestämmelser om konsumentskydd efter Brexit.

Men sannolikt får premiärminister Theresa May och hennes ministrar beskedet att motparten inte är beredd att diskutera den här sortens handelsfrågor än.

De övriga 27 EU-ländernas regeringar har sagt bestämt nej till att förhandla om Storbritanniens framtida relationer till EU innan "tillräcklig framgång" nåtts i villkoren för Brexit. Det är också det mandat som EU:s chefsförhandlare, Michel Barnier, har fått.

Det gäller tre frågor. För det första: hur mycket Storbritannien är skyldigt att betala för program som landet varit med om att underteckna - även långsiktiga sådana. För det andra: de rättigheter som EU-medborgare bosatta i Storbritannien ska ha och motsvarande för brittiska medborgare som bor i EU.

Och slutligen hur gränsen mellan Nordirland och Irland ska se ut. Den gränsen blir EU:s yttre gräns efter utträdet, men en strikt hårdbevakad gräns kan hota den sköra freden i Nordirland och skapa ekonomiska svårigheter för Irland.

Storbritanniens Brexitminister David Davies tvingades acceptera EU:s mandat när förhandlingarna inleddes i juni.

Men så sent som i helgen uppmanade han motparten att tänka om. Det går inte, menar Davies, att lösa flera av utträdesfrågorna utan att ta hänsyn till vad den framtida relationen med EU kommer att vara.

Och han upprepade det när positionspappret presenterades på måndagen.

– Det står klart att vår separation från EU och den framtida relationen är oupplösligt ihopkopplade, sade han.

Något formellt svar från kommissionen på britternas förslag hade inte kommit på måndagseftermiddagen.
