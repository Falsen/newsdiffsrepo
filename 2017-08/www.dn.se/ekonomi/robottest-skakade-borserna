Robottest skakade börserna
TT

Det var idel röda siffror bland storbolagen på Stockholmsbörsen, vilket var i linje med utvecklingen i Asien och på de europeiska storbörserna.

OMXS-index sjönk 1,0 procent.

Störst fall bland storbolagen noterades hos Lundin Petroleum. Aktien rasade 6,5 procent efter beskedet att en prospekteringsborrning i sydöstra Barents hav visade på ingen olja och endast en icke-kommersiell gasfyndighet.

Volvo hörde också till förlorarna med en tillbakagång på 2,0 procent. Dagens industri skriver att det finns indikationer på att storägaren Christer Gardell förbereder en försäljning.

Astra Zeneca har ingått ett avtal med japanska Takeda Pharmaceutical om att utveckla en antikropp för potentiell behandling mot Parkinsons sjukdom. Avtalet betyder att Takeda ska betala Astra Zeneca upp till 400 miljoner dollar, cirka 3,2 miljarder kronor. Aktien backade 0,6 procent.

Handeln i Hufvudstadens C-aktie handelsstoppades för tredje dagen i rad. Även handeln i Catellas A-aktie stoppades, efter en snabb börsuppgång på cirka 40 procent i den tidiga handeln.

Londonbörsens FTSE-index sjönk 0,9 procent, Frankfurtbörsens DAX-index föll 1,5 procent och CAC-index i Paris backade 0,9 procent.
