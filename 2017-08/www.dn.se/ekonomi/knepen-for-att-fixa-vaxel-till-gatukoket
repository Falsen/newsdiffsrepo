Knepen för att fixa växel till gatuköket
Maria Crofts

Invånarna och företagarna i glesbygd och på mindre orter har klagat i flera år på att det blivit svårt att få tag på kontanter. Många banker har slutat med kontanthantering och uttagsautomaterna har blivit färre.

Men nu ställer kontantbristen till med stora problem även för näringsidkarna i Stockholms innerstad.

En av dem som brottas med växelproblemet är Aydun Altunsu som driver ett gatukök på Sveavägen sedan mer än 20 år. Kortbetalningarna har visserligen ökat för varje år och nu är det bara en liten del av kunderna som betalar kontant.

– Ungefär 90–95 procent av kunderna betalar med kort, säger Aydun Altunsu.

Men eftersom han vill ge kunderna möjlighet att betala kontant måste han kunna ge dem växel tillbaka. Tidigare var det inga problem men nu är det är lättare sagt än gjort.

– Jag har störst brist på enkronor och tvåkronor. Vi som driver verksamheter häromkring går runt och frågar varandra om vi kan få växla, säger Aydun Altunsu.Läs mer: Kontanter kan bli viktig valfråga 2018

När vi träffar honom för intervjun avslutar han samtalet med en bekant som kom förbi. Det visar sig vara en näringsidkare i grannskapet och samtalet gällde just växelpengar.

Börje Sjöberg är också verksam i närområdet. Han är pensionär men hjälper sina barn som driver ett företag som både köper och säljer varor i närheten av Sveavägen.

Det händer att säljarna vill ha betalt i kontanter, särskilt om det är fråga om mindre belopp. Då gäller det inte bara att ha kontanter utan också att kunna räkna upp en exakt summa.

– Vi gör av med flera hundra kronor i mynt och småsedlar varje dag, säger Börje Sjöberg.



Han och Aydun Altunsu har tvingats lära sig olika tricks för att komma åt växelpengar. Börje Sjöberg betalar till exempel sin lunch kontant.

– Vi går till ett ställe där lunchen kostar 105 kronor och då får vi växel, säger han.

Aydun Altunsu passar på att fråga om växel när han gör inköp i slakthusområdet.

– En del lämnar mynt till min grossist i stället för att lämna in dem på banken och betala en avgift och då kan jag få av honom, säger han.

Eftersom kontanterna står för en så liten del av omsättningen lönar det sig inte för dem att ha kontrakt med något av de företag som arbetar med kontanthantering. Enstaka växelköp är också dyra.

– Jag lämnade in 50 kronor och fick tillbaka 40 kronor, säger Aydun Altunsu.

Han och Börje Sjöberg är eniga om att problemet har blivit mycket större sedan de gamla mynten ersattes av de nya.

– Det har varit så här sedan de bytte pengar, säger Aydun Altunsu.

Leif Jacobsson, som varit projektledare för Riksbankens sedel- och myntutbyte, är medveten om problemet.

– Men jag gör bedömningen att det är övergående och att det ska lösa sig på lite sikt, säger han.

Myntbristen beror sannolikt på att inte tillräckligt många nya mynt hunnit komma i omlopp sedan de gamla blev ogiltiga.

När de gamla mynten gick att betala med fanns de ute i samhället och vi betalade med dem. Det fanns ett överskott och väldigt få butiker behövde beställa mynt. Men den 1 juli var det stopp.

Vid den tidpunkten fanns det inte många nya mynt ute och än har det inte hunnit komma ut tillräckligt många för att täcka behovet överallt. Mynten måste beställas av näringsidkare och andra som behöver dem.

– Därför kan det bli problem just i övergången. Men det kommer fler mynt i omlopp efter hand, säger Leif Jacobsson.

Tills det har inträffat får Aydin Altunsu, Börje Sjöberg och andra företagare som erbjuder kontant betalning fortsätta att leta efter växel.

Foto i text: Carl Bredberg
