Privata pengar räddar grekisk cancervård
Marianne Björklund

I spåren av Greklands långvariga ekonomiska kris med en galopperande statsskuld har de offentliga medlen till sjukvården strypts dramatiskt. För att klara vården tvingas nu de allmänna sjukhusen vända sig till privata välgörare.

– Vi jobbar hårt på att hitta privata donatorer, det är numera vår ordförandes huvudsyssla. Nyligen hade vi en anonym schweizisk donator som köpte in en strålningsmaskin, säger Evanthia Vas. Georgiadi, vice chef för Sankt Savvas allmänna cancersjukhus.

Evanthia Georgiadi är vice chef för administrationen av Saint Savvas cancersjukhus.

Vi träffar henne på ett kontor i sjukhusets äldre byggnad där patienter sitter och väntar på rad i slitna korridorer.

Kontrasten är stor jämfört med den avdelning sjukhuset öppnade i januari i år. Här möts besökaren av bländande rena och ljusa lokaler. I entrén välkomnar en byst av skådespelaren Nikos Kourkoulos, som gick bort i cancer. Utan stiftelsen som hans livspartner, Marianna Latsi, grundade efter hans död hade de nya lokalerna aldrig funnits. Hela bygget, som gick på 5,5 miljoner euro (drygt 550 miljoner kronor), har bekostats av stiftelsen Latsi.

En donation i skådespelaren Nikos Kourkoulos namn bidrog till sjukhusets nya lokaler.

Evanthia Vas Georgiadi visar stolt upp ny medicinsk utrustning och patientrum med dekorationer hängande ner från taken, också det privat finansierat. Till hennes glädje har Latsi sagt sig redo att ge mer. För de offentliga medlen räcker inte till om sjukhuset ska kunna ge tillfredsställande vård.

– Vi har tvingats hitta massa kreativa lösningar för att klara oss på en slimmad budget, konstaterar hon.

Enligt OECD har medlen till den allmänna sjukvården i Grekland strypts med en tredjedel sedan 2009 då krisen var i sin linda. Samtidigt har 25 000 anställda inom den offentliga vården sagts upp. Flera sjukhus uppger brist på läkemedel och medicinsk utrustning. Läget är så allvarligt att onödiga dödsfall inträffar, har läkarnas fack varnat.

Enligt Evanthia Georgiadi råder ingen brist på läkemedel på Sankt Savvas och vården är tillfredsställande. Däremot får varje läkare alltfler patienter att ta hand om.

Radiologen Stomas Giorgios visar en form som gjorts för att hålla en patients fot helt stilla under strålbehandlingen.

Förra året införde regeringen fri sjukvård för alla, även för dem som saknar sjukförsäkring. Det, och att färre har råd att gå till privata sjukhus, har ökat tillströmningen till de allmänna sjukhusen kraftigt och fört med sig längre väntetider.

Samtidigt för sjukhuset en ständig kamp för att hålla nere kostnaderna. Färre får genomgå strålbehandling, som är dyr, och läkemedel skrivs inte ut i onödan. Till viss del är den ekonomiska genomlysningen bra, tycker Georgiadi.

– Tidigare slösades mycket pengar, särskilt på läkemedel. Nu värderar vi situationen bättre. Exempelvis slutar vi ge behandling till de som är obotligt sjuka.

Maria Papadaki vårda för brötscancer har sett sjukhusets förvandling till det bättre. Hon började komma dit i 2007 när hon först diagnosticerades med bröstcancer.

Maria Papadaki, som vårdas för bröstcancer bekräftar de negativa effekterna av krisen i vården.

– För några år sedan var de brist på medicin, utrustning och de anställda fick inte betalt, säger hon.

Hon ser rofylld ut där hon ligger i en ljus sal i sjukhusets nya byggnad och får cellgifter. Den kala hjässan är täckt med en svart sjal och hon har rosa tröja på sig. Hit kommer hon vart 20:e dag för att behandla mot bröstcancer. På senare tid tycker hon sig skönja en ljusning.

– Nu är det bättre. Här inne är det bekvämt och mediciner finns. Det viktigaste är hur de behandlar oss och här har de alltid varit bra.

Trots kampen att få verksamheten att gå ihop ser Evanthia Georgiadi positiva förändringar i krisens spår. Att hon fick ett toppjobb på sjukhuset utan några kontakter är ett tecken på det, menar hon. Grekland är känt för ett klientsystem där de som anställs i offentlig sektor ofta är släkt eller vän till någon. Meriter har kommit i andra hand. 39-åriga Evanthia Georgiadi har studerat ekonomi, hälsovård och logistik. Precis det som behövs för jobbet.

– Jag blev utvald bland 300-400 sökande. Sista intervjun gjordes på hälsoministeriet. Jag trodde inte jag hade någon chans. Men jag fick jobbet! Det var en viktig signal för mig och visar mina barn att systemet kan fungera. Äntligen sätter man rätt folk på rätt plats. Tidigare har människor utan erfarenhet av vård suttit på den här positionen.

Treni Ntiova Mitso förbereder för nästa patient. Foto bilder i text. Andrea Brask

Alla är dock inte nöjda. Flera frivilligorganisationer har startat sjukstugor för att stävja det ökade trycket på grekisk sjukvård, som också belastas av det stora antal flyktingar som har anlänt. Strejker och demonstrationer har regelbundet hållits mot nedskärningarna.

I stadsdelen Exarchia, känt tillhåll för anarkister, i Aten pågår ett projekt som på frivillig basis ska erbjuda läkare, psykologer, sjuksköterskor till medborgarna i grannskapet.

DN får vara med en kort stund på ett möte i en källarlokal där anarkistsymboler pryder väggarna. 14 personer i olika åldrar sitter i den rökiga lokalen för att planera. ”Vi fyller ett hål i staten”, står det i deras flygblad. När de hör att vi jobbar på en tidning som accepterar annonser vägrar de att svara på några frågor. Få boende känner till deras verksamhet.

Att de är så hemliga tror Evanthia Georgiadi beror på att de vill undvika kritik.

– Vi har många gånger fått kritik för att vi tar emot privata pengar som offentligt sjukhus. Den typen av kritik slipper de.



Läs även: Jakten på kapital slår mot småföretagare.

Läs även: Grekland ökar jakten på skattesmitare
