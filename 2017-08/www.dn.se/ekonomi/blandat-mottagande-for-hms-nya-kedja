Blandat mottagande för H&amp;M:s nya kedja
Erik de la Reguera



Den nya kedjan Arket ska enligt bolaget sälja kläder som håller länge, till ett pris som många har råd med.

DN var på plats när butiken slog upp portarna på shoppinggatan Regent Street i centrala London. Ett drygt hundratal personer väntade tålmodigt utanför och möttes sedan av ett sortiment som inte bara består av kläder, utan också inredningsprodukter och köksattiraljer.

–Nu har vi lagt en grund för något som vi hoppas ska bli väldigt stort. Det här är viktigt för att H&M ska kunna växa långsiktigt många år framöver. Jag är övertygad om att alla våra varumärken har en väldigt stor potential. Cos och Stories är ju också ganska nya och har haft en mycket bra utveckling, säger H&M:s vd Karl-Johan Persson, som var på plats vid öppnandet.

Ordet hållbarhet används mycket i lanseringen av Arket. Men hur ekologiskt och socialt hållbara är egentligen kläderna som säljs i butiken?

– Hållbarhet syftar ju dels på hållbarheten i plaggen, men också på vårt hållbarhetsarbete. Vi ligger väldigt långt framme och har fått många erkännanden som ett av världens mest hållbara företag, både socialt och miljömässigt.

Är tanken att lägga ribban högre för Arket?

– Nej, vi ligger redan på en hög nivå med hela H&M-gruppen – även om det fortfarande återstår många utmaningar i branschen, säger Karl-Johan Persson.

Namnet Arket ligger nära engelskans Market, men är även inspirerat av svenskans ”ett blankt papper”, som anspelar på en nystart.

En del marknadsanalytiker menar att H&M kan behöva det. Bolaget säljer fortfarande kläder för mångmiljardbelopp varje år, och dess andra kvartalsrapport i år överraskade de flesta analytiker positivt.

Men ett antal storägare har sålt av aktieinnehav på senare tid, och det finns de som varnar för att omställningen till e-handel kan bli svår för bolaget.

– Det är sant att e-handeln växer kraftigt, men det gör vår e-handel också. Vi tror mycket på en kombination av fysiska butiker och e-handel. Arket kommer att erbjuda en inspirerande och lättshoppad miljö både fysiskt och online, säger Persson.

De närmaste månaderna väntas Arket-butiker öppnas i Bryssel, Köpenhamn och München. I Sverige slås dörrarna för den fysiska butiken troligen upp nästa år.

Redan nu finns Arket med e-handel i 18 länder, däribland Sverige.

I Storbritannien är dock Brexit ett orosmoment för Hennes & Mauritz. Swedbanks analyschef Anders Roslund varnade nyligen för att H&M kan drabbas hårt om Storbritannien går in för en hård brexit.

Den brittiska marknaden är klädjättens tredje största, där man dessutom har flera inhemska konkurrenter, enligt Roslund.

– Pundet har försvagats, och det är ju inte positivt för H&M i Storbritannien. Men det är svårt att veta hur det påverkar den brittiska ekonomin. Vi tror fortfarande att vi kan fortsätta växa och vara lönsamma här, säger Karl-Johan Persson.

Om Brexit leder till högre tullar och fler handelshinder mellan Storbritannien och övriga EU – hur drabbas H&M då?

– Allt sådant gör ju det mer komplicerat. Men det är väldigt ovisst än så länge, så vi får se.

Bland de kunder som besökte den nya Arket-butiken på fredagen var reaktionerna blandade, om än övervägande positiva.

–Jag gillar konceptet. Det finns definitivt kläder och andra produkter här som jag kan tänka mig att köpa. Mycket bättre än H&M:s vanliga butiker, sa 50-åriga Laura Monzón från Valencia i Spanien.

Hennes partner, 52-årige Toni Albiiñana, höll med:

–Jag hittade en jacka och en tröja som jag gillar.

39-åriga Jordi Garcia var inte lika positiv:

–Det är väl en okej butik. Men jag hittade inget som jag tyckte riktigt bra om, och det kanske säger något, vad vet jag.
