Svenska företagare ska skyddas genom nytt avtal
Dan Lucas

Indien är visserligen medlem av världshandelsorganisationen WTO, men samtidigt känt för att ha en rätt strikt tolkning av immaterialrätt, det rättsområde som ger skydd åt patent, varumärken, mönster och så vidare.

För fyra år sedan förlorade det schweiziska läkemedelsföretaget Novartis en patentstrid i Indien. Landets högsta domstol fann att en uppdaterad version av cancermedicinen Glivec inte var tillräckligt ”ny” för att få patentskydd.

Aktivister och ideella organisationer – som Läkare utan gränser – jublade. Nu kunde billiga kopior av medicinen, så kallade generika, produceras och säljas till fattiga. Indien har också flera stora generikaföretag och landet har kallats för ”de fattigas apotek”.

Men för många företag, och inte bara läkemedelföretag, var domslutet ännu ett exempel på hur svårt det är att få patentskydd i Indien, världens näst största land sett till befolkning.Det handlar om att se vad vi kan göra för att hjälpa svenska företag intresserade av Indien.

Efter domslutet förklarade chefen för Novartis indiska bolag, Ranjit Shahani, att ”ekosystemet för immaterialrätt i Indien är inte särskilt uppmuntrande”, en uppfattning som delas av många företagsledare runt om i världen.

Men immaterialrätten blir allt viktigare i internationell handel i takt med den digitalisering av ekonomin som sker. Det samarbetsavtal som Patent- och registreringsverket (PRV) snart ska underteckna med sin indiska motpart är ett första steg på vägen för att minska skillnaderna i syn på immaterialrätt som finns mellan de båda länderna.

– Immaterialrätt är ett område som är besvärligt och krångligt att förstå eftersom man i Indien kan tänka lite annorlunda på hur man söker patent och vad man kan få patent på, säger PRV:s generaldirektör Susanne Ås Sivborg.

Genom avtalet kan båda parter också ge sina respektive företag en inblick i hur de olika lagtolkningarna kan se ut.

– Det handlar om att se vad vi kan göra för att hjälpa svenska företag intresserade av Indien, men också för indiska företag som är intresserad av Sverige, säger Ås Sivborg.

Avtalet innebär inte att Indien kommer att anamma den svenska synen på immaterialrätt – eller att Sverige gör det med den indiska. Det handlar snarare om att båda länderna ska få en ökad förståelse för hur rätten tolkas i respektive land.

– För det är ett av problemen: hur ska vi förstå varandra bättre, lära av varandra och närma oss varandra, säger Ås Sivborg.

– Där kan vi hjälpa till. Vi kan skapa kontakter och ge kunskap om vad man måste tänka på när man söker sig till Indien.

Näringsminister Mikael Damberg påpekar att Indien är ett prioriterat land i regeringens handelsstrategi och att ett fokus ligger på innovationer – som ju behöver ett skydd.

Men avtalet är också viktigt för Indien menar han. När företag flyttar upp i värdekedjan - alltså skapar mer komplexa varor och tjänster än tidigare - ökar kraven på en fungerande immaterialrätt.

– När Indien vill modernisera och utveckla sina bolag, så blir de här frågorna viktigare - även för indiska bolag. Mitt budskap till mina motparter är att ju längre upp i värdekedjan man vill komma, desto mer måste man jobba strutkurerat med de här frågorna. Annars kan man inte bygga värde i de indiska bolagen heller, säger Damberg.

– Jag tror att de tittar på oss för att vi har lyckats med en lång rad internationella bolag, tillägger han.

Avtalet är godkänt på högsta politiska nivå i både Indien och Sverige och kommer att ”mycket snart” undertecknas.
