Höjda blåbärspriser väntar
Amanda Lindström

I de norra delarna av landet är blåbärssäsongen i full gång, men som SLU:s bärprognos förutspådde i början av sommaren är det glest mellan bären. Bristen kommer att leda till högre priser.

Några priser är ännu inte satta eftersom blåbärssäsongen fortfarande pågår, men Hans Granberg, ägare till sylt- och juiceföretaget Kalix Sylt, uppskattar en prisökning på 30 till 40 procent från förra säsongen.

– Om priset blir 38 eller 40 kronor litern vet vi inte, men det kommer att bli en generell ökning på 30 till 40 procent.

Varje år köper han in omkring 100 ton blåbär, men på grund av de höga priserna kan årets inköp bli på runt 60 till 70 ton.

Bristen beror till stor del på den nattfrost som har drabbat delar av landet. På grund av den har blåbärsblommorna dött och underlaget för mogna bär har minskat. Det är speciellt i de norra delarna av landet som bristen är stor, men det generella läget ska analyseras av SLU när bärsäsongen är över.

– Det vi vet nu är att det är dåligt uppe i norr, men vi har inga analyser på slutgiltiga data än, säger Jonas Dahlgren, analytiker på Riksskogstaxeringen, SLU i Umeå.

Också konkurrensområden till de svenska bären, bland annat i Ukraina, har brist på blåbär.

Samtidigt är efterfrågan på de antioxidantrika bären hög, något som trissar upp priserna ytterligare. En stor del av de svenska bären exporteras till bland annat Asien där de används inom hälsoindustrin.

För de runt 4 000 personer som i år har kommit till Sverige för att plocka bär är prisökningen dock positiv.

– Det är tuffare eftersom det är dåligt med bär, men det positiva är att de får mer betalt, säger Mats Wingborg, som i tio år har skrivit rapporter om plockarnas situation i Sverige på uppdrag av Arena.
