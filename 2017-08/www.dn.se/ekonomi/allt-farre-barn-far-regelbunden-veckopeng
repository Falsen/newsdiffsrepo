Allt färre barn får regelbunden veckopeng
Jonas Desai

Det är Nordeas återkommande undersökning om barns ekonomi som visar att nästan vartannat barn inte längre får regelbunden fickpeng. Vidare har andelen barn som får veckopeng minskat varje år som undersökningen gjorts.

Detta, menar Ingela Gabrielsson, privatekonom på Nordea, får inte påverka föräldrars ambition att lära sina barn värdet av pengar.

– Vi befinner oss i ett skifte där vi inte längre har kontanter i omlopp och då har föräldrarna inte längre några synliga pengar att lämna över till barnen. Men det är fortfarande lika viktigt att man i tidig ålder lär sig hushålla med pengar. Därför måste vi nu lära barnen att använda de nya digitala sätten att hantera pengar, säger Ingela Gabrielsson.

Medan de yngsta barnen fortfarande ges kontanter får åtta av tio barn i åldrarna 15-17 fickpengen insatt på bankkontot. För en liten men växande antal omvandlas fickpengen till surftid.

– I dag finns det många sätt att föra över pengar som till exempel Swish. Barnen vill göra som föräldrarna och den digitala världen är självklar för nya generationer, men föräldrar måste så klart bedöma om barnet är moget att hantera detta eller inte, säger Ingela Gabrielsson.

Undersökningen redovisar att 65 procent av barnen själva styr över hur fickpengen används, ett viktig steg i att lära sig att hushålla med pengar, menar Ingela Gabrielsson.
