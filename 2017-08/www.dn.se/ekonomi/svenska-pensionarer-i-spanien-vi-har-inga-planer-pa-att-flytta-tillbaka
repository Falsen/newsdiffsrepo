Svenska pensionärer i Spanien: Vi har inga planer på att flytta tillbaka
Evelyn Jones

Mona och Olev Trygg tillbringar sommaren i Rättvik i Dalarna där Olev Trygg växte upp. I trettio år har de haft ett fritidshus i Dalarna, som de fortfarande spenderar tid i under somrarna. Men under vinterhalvåret har det pensionerade paret, efter att ha avslutat sina yrkesliv som förskolelärare respektive bankman i Stockholm, valt att flytta till varmare breddgrader. Nu tillbringar de den kalla årstiden i Torrevieja i södra Spanien.

– Vi har alltid sagt att den dagen vi går i pension ska vi vara borta från Sverige på vintern, eftersom vi båda tröttnat på klimatet här. Först var planen att hyra och bo på olika ställen, men så blev vi nerlurade till Torrevieja av en arbetskamrat några år innan pensionen. Och på midsommarafton samma år fick vi nycklarna till vårt hus, säger Olev Trygg.if(DN&&DN.Ads){DN.Ads.initAd('96b391b3-art1');}

För Mona och Olev Trygg var det framför allt klimatet som lockade dem till Spanien. Mona har artros och mår bättre i medelhavsklimatet än under de långa mörka vintrarna i Sverige. Medan de från början tänkte att de fortsatt skulle ha sin bas i Sverige, har de nu tänkt om och har i stället skrivit sig i Spanien där de tillbringar största delen av sin tid.Läs även: Viktigt att tänka på om du flyttar utomlands som pensionär

– Vi började med att provbo i huset i Spanien under en vinter, innan vi bestämde oss för att vi vill vara här så mycket att vi följer reglerna och skriver oss här – så kan vi sova gott om natten, säger Mona Trygg.Min rekommendation är att man listar plus och minus och sedan åker ner och hyr ett ställe medan man tittar om det passar en.

Medan många pensionärer av ekonomiska skäl väljer att byta pensionärslivet i Sverige mot det i andra länder menar Mona och Olev Trygg att det för dem aldrig har varit en ekonomisk fråga. I stället tyckte de att köpet av en bostad i Spanien passade in på alla de kriterier de satt upp för hur de ville att livet skulle se ut efter pensionen.

– Man måste titta på flera olika punkter innan man tar steget: klimat, sjukvård, ekonomi och socialt liv. Min rekommendation är att man listar plus och minus och sedan åker ner och hyr ett ställe medan man tittar om det passar en. Eftersom det om man flyttar till Spanien inte handlar om någon aktiv skatteplanering finns det andra kriterier som måste ligga till grund för att man flyttar, säger Olev Trygg.

Vid kusten där Olev och Mona bor i dag har många skandinaver och britter bosatt sig efter pensionen. Medan många pensionärer finner trygghet i att kunna fortsätta prata sitt språk och ha kvar sina traditioner, tycker Mona att det känns tråkigt att exploateringen har gjort det svårt att lära sig spanska och komma in i den lokala kulturen.

– Många är mycket äldre än vi är, och de kanske inte är så bra på att lära sig andra språk. Då är det nog skönt att kunna köpa sin falukorv i en svensk affär. Där är vi olika, men vi trivs ändå och kan upptäcka den otroliga kulturen som Spanien har, säger hon.



Eftersom Mona och Olev numera är skrivna i Spanien har de möjlighet att besöka vårdcentral och sjukhus i landet gratis.

– Det är fantastisk service vad gäller sjukvård, jag skulle inte kunna få det bättre. Här kan jag gå till vårdcentralen och få en tid redan samma dag, säger Mona Trygg.

– Eftersom vi har ett blått EU/EES-kort så har vi rätt till sjukvård här, precis som i Sverige. Det som inte skulle ingå är om det sker något allvarligt och vi skulle behöva ambulansflyg hem. Men beroende på vart man tänker att man ska flytta bör man absolut kolla upp sådana saker, säger Olev Trygg.Det är otroligt viktigt att skapa sig en vardag och någonting att pyssla med.

Under vintermånaderna försöker de upptäcka nya delar av Spanien och kulturlivet i området. Mona Trygg är också ordförande för organisationen Swea Costa Blanca, en organisation för svenska kvinnor i utlandet, medan Olev Trygg är en aktiv golfare.

– Det är otroligt viktigt att skapa sig en vardag och någonting att pyssla med. Jag engagerar mig mycket i Swea och där får jag ett otroligt kontaktnät. Många kvinnor har blivit änkor men vill vara kvar för att de mår bra i Spanien. Vi hjälper och stöttar varandra och gör saker tillsammans. Det är viktigt att inte bara glida runt, säger Mona Trygg.

Olev Trygg håller med.

– Vi har rätt många vänner som kommer ner en eller två veckor och hälsar på. Men vi bor här, vi kan inte gå ut och dricka vin varje dag. Det måste finnas en skillnad mellan vardag och semester. Samtidigt har vi ett väldigt behagligt liv.

De har båda sett avigsidorna av en flytt till ett varmt klimat där det är billigare att äta och dricka än i Sverige.

– Det finns tragedier där ute också, det är inte bara rosor. Och vi ser också att det finns många ensamma människor. Men det finns organisationer som Svenska kyrkan, Mas Amigos och Club Nordico som kan hjälpa till att skapa ett sammanhang, säger Olev Trygg.Läs mer: Livet i solskenet är fullt av moln

På frågan om de skulle rekommendera andra att göra samma val som de har gjort och lämna Sverige efter pensionen svarar de först unisont ”absolut!”. Men så hejdar sig Olev Trygg lite.

– Alltså du måste ju utgå från din egen situation: var du är, vad du vill göra, hur din hälsa är och hur din familjesituation ser ut, säger han.

För Olev och Mona Trygg finns i dag inga planer på att lämna Spanien och bosätta sig i Sverige igen. Men Mona Trygg menar att mycket beror på familjesituationen. De har barn och barnbarn som de vill ha möjlighet att umgås med.

– Men det är inte svårt att få dem att komma ner och hälsa på. Den senaste julen var vi inte ens i Sverige, i stället kom familjen till Spanien och firade jul, säger hon.

Foto i text: Privat
