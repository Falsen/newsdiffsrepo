Konkurshot i spelet om Postnords kris
Dan Lucas

Postnord begärde i mars i år tre miljarder kronor av sina ägare för att kunna klara omställningen av den danska verksamheten, som går med mycket stora förluster. Men svaret från ägarna, danska och svenska staten, har dröjt.

Får företaget inte klartecken med pengarna de närmaste månaderna kan hela omställningen försenas och fördyras ytterligare, enligt uppgift till DN.

Läs mer: Danmark kräver att Sverige betalar mest för räddningen av Postnord

Förlusterna i Danmark beror till stor del på den snabba digitaliseringen, så gott som all kommunikation från den offentliga sektorn till medborgarna sker numera digitalt och förändringen har drivits på med politiska beslut. Det har lett till att mängden brev minskat drastiskt.Det blir ohållbart inför Postnords styrelse att de drar ut på tiden.

Utöver det har flera tusen danska postanställda en gyllene klausul i sina anställningskontrakt. De har rätt till tre årslöner i avgångsvederlag. Att dra ned på arbetsstyrkan, som Postnord vill, och genomföra omställningen kommer att kosta flera miljarder kronor.

I halvårsrapporten i somras berättade Postnord att koncernen fått ytterligare så kallade lånefacilteter från ett konsortium av nordiska banker. En del av dessa faciliteter ska användas för att ”refinansiera” ett obligationslån på en miljard kronor som löper ut den 20 september.

Läs mer: Fusionen blev dansk skalle för Postnord

Frågan är om fristen hjälper. Uppenbart är att koncernens styrelse och ledning inte anser att koncernen kan klara omställningen i Danmark med egna medel, utan att den behöver få stöd från ägarna.

– Postnords problem måste lösas på politisk nivå, det är inget som kan avgöras i bolaget. Men det är obehagliga beslut som politikerna måste ta och det går trögt, säger en person med insyn.

Källans intryck är att den danska regering föredrar en lösning där Postnord privatiseras. Så gjordes 2014 när statliga energiföretaget Dong fick många miljarder i kapitalinjektion av externa finansiärer och sedan börsnoterades två år senare.

– Förhandlingarna måste komma i gång. Det blir ohållbart inför Postnords styrelse att de drar ut på tiden, säger källan.

Den svenska positionen är dock kristallklar:

– Det är i huvudsak ett danskt problem, anser näringsminister Mikael Damberg, en uppfattning han upprepade i förra veckan när DN talade med honom.

Den uppfattningen delas inte av danska sidan. Sverige äger 60 procent av Postnord och då måste också Sverige vara med och betala motsvarande sin andel av det kapitaltillskott som krävs, anser danska regeringen.

En annan källa med insyn i förhandlingsläget säger till DN att det är nu, under hösten, som de båda ägarna ska syna varandras kort. Och från svenskt håll har man ett hot att ta till: att försätta Postnord Danmark i konkurs.

– Då kan de livsdugliga delarna räddas, de kan plockas upp ur konkursboet, menar källan.

Vid en konkurs hamnar dessutom kostnaderna för nedskärningen av antalet danska anställda på den danska staten, inte på Postnord och därmed inte hos svenska skattebetalare.

Läs mer om rapporteringen kring Postnord här.

Inför bokslutet i februari i år fick Postnord Danmark ett kapitaltillskott på en miljard kronor från koncernen. Det undanröjde då en omedelbar risk för konkurs.

Att bryta upp bolaget i en dansk och svensk del verkar, enligt en av DN:s källor, som uteslutet eftersom det ses som en dålig affär för alla parter. Från svensk sida ses därför en konkurs av Postnord Danmark som ett alternativ, om än av den extrema arten, och något som regeringen helst undviker.

En konkurs för det danska bolaget skulle bli mycket kostsamt för danska staten. Vid ett möte med danska politiker i februari uppskattade det danska Transportministeriet att en konkurs skulle utlösa förpliktelser för den danska staten på 5,4 miljarder danska kronor (cirka 7,5 miljarder svenska kronor), enligt det danska nyhetsbrevet ugebrev.dk.
