Regeringen på väg att ändra flygskattförslag
Hans Olsson

Regeringen har sedan tidigare pekat ut tre skattehöjningar som man vill genomföra i samband med höstbudgeten som presenteras den 20 september. Det handlar om att fler ska betala statlig skatt, ändrade skatteregler för fåmansföretagare och en särskild skatt på flygresor.

Oppositionen har varit mycket kritisk till skattehöjningarna och hotat med misstroendevotum mot flera statsråd om förslagen genomförs. Några som nämnts är finansmarknadsminister Per Bolund (MP), näringsminister Mikael Damberg (S) och den nytillträdde infrastrukturministern Tomas Eneroth (S).

Läs mer: Flygbolag i gemensam protest mot flygskatt

Regeringen har kallat till presskonferens på lördagsmorgonen och kommer då att ge besked om skattehöjningarna. Enligt uppgift kommer regeringen att släppa både inkomstskatten och skattejusteringen för småföretagare. Dessutom finns planer på att justera förslaget om flygskatt.

Enligt DN:s uppgifter har regeringen tagit till sig av oppositionens kritik och vill inte riskera fler misstroenden under hösten.

Läs mer: Flygskatten en dödsstöt för svenska flygplatser

I torsdags presenterade finansminister Magdalena Andersson (S) nya prognoser över tillståndet i svensk ekonomi. Enligt henne är reformutrymmet för nästa år svindlande 40 miljarder kronor. En del av pengarna är redan intecknade till förstärkning av försvaret, fler poliser, sänkt pensionärsskatt och satsningar på vård, skola och omsorg.

Men det finns åtskilliga miljarder kvar att spendera för finansministern. Hon vill inte gå in närmare på hur pengarna ska fördelas.

– Vi kommer att kunna presentera flera viktig stora reformer för att stärka tillväxten och jobben i Sverige. Det kommer självklart att vara viktigt med en politik för att få fler i arbete, att öka klimatinvesteringarna och att hela landet ska få del av den ekonomiska framgången, sade Magdalena Andersson.
