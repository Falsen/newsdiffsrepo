Uppdaterad 09:02

Publicerad 09:00


Utmaningen: miljontals arbetslösa


Helena Wande/TT



I den östra Paris-förorten Noisy-le-Grand har Christel Laine, 39, precis varit på en av arbetsförmedlingens workshops för arbetssökande. Hon är på väg tillbaka till arbetslivet efter en sjukskrivning och vill göra en förändring i livet. Nu omskolar hon sig för att arbeta med personalfrågor.

Trots att arbetslösheten är hög känner hon sig inte oroad för sin egen situation. Samtidigt träffar hon många andra som inte har det lika lätt.

– Jag har ett bra cv och jag är en positiv person. Jag kan tala för mig. Men för andra kan det vara svårt. En del som kommer hit kan inte ens skriva ett ord på franska, säger hon.



Christel Laine, 39, är på jakt efter nytt jobb och skolar om sig för att arbeta som assistent med personalfrågor. Hon ser positivt på framtiden. Foto: Mehdi Chebil/TT.

Sedan finanskrisen 2008 har arbetslöshetsnivån i Frankrike stadigt gått uppåt och under de senaste fem åren har den legat över 10 procent.

– Arbetsmarknaden har gradvis försämrats, men inga strukturella förändringar har gjorts. Vi har inte testat några riktiga reformer som våra europeiska grannar, som Storbritannien och Tyskland, säger ekonomiprofessorn Yannick L'Horty, specialist på arbetsmarknaden vid Université Paris-Est.

Presidenten Emmanuel Macron vill göra det enklare för arbetsgivare både att anställa och att säga upp folk. Han vill också öka företagens möjligheter att förhandla om villkor utan att förbinda sig till en branschstandard.

Arbetslöshetsförsäkringen ska också utvidgas för att gälla fler.

– Det är de mest radikala reformer vi har haft i Frankrike på flera decennier, säger Yannick L'Horty.

Han konstaterar samtidigt att det återstår att se exakt hur reformerna kommer att utformas – och om de blir av.



Arbetsförmedlingen i Paris-förorten Noisy-le-Grand. Här bort drygt 60 000 personer varav majoriteten är under 40 år. Omkring 14 procent (2014) är arbetslösa. Foto: Mehdi Chebil/TT.

Under sina 100 första dagar på presidentposten har Macron fått grönt ljus att gå vidare med sina planer på att reformera arbetsmarknadslagstiftningen.

I juni var 6,3 miljoner fransmän inskrivna på arbetsförmedlingen men i praktiken går många fler utan arbete, enligt Rémi Rigaud, rådgivare på det franska fackförbundet CGT.

Rigaud anser att Macrons reformer ökar osäkerheten på arbetsmarknaden.

– Tillgången till bostäder, sjukvård och skola och ökande klyftor mellan fattiga och rika är större bekymmer. Jag tror att Macron kan minska den officiella arbetslösheten, men inte den verkliga arbetslösheten, säger Rémi Rigaud.

Men i landets ekonomi finns ljuspunkter. Tillväxten är bättre än på länge och arbetslösheten har visat en sjunkande trend under 2017.

Yannick L'Horty tycker att det Macron talar om är "riktiga" reformer som kan få effekt.

– Det är inte en policy som ensam kommer att fixa arbetslösheten. Men den är absolut nödvändig i en situation där ekonomin börjar gå bättre.

L'Horty tror att Macron kan dra nytta av den gynnsamma ekonomiska situationen i Frankrike.

– Det finns ingen bättre kontext att påbörja reformer. Det är bra tajming.

Arbetssökande Christel Laine hör till dem som sätter ett stort hopp till den nye presidenten.

– Jag tror att han kommer att förändra saker till det bättre. Vi behöver börja om på nytt. Arbetslösheten är hög och det har hänt mycket som är tråkigt, som attackerna. Vi måste vara positiva, säger Christel Laine.
