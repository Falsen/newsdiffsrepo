Harvey tillfälligt hårt slag mot ekonomin
Marianne Björklund

Kvaddade, översvämmade hus, folk som inte kan gå till jobbet, stängda flygplatser, inställda skolor, översvämmade vägar och stängda affärer. Den omedelbara effekten av stormen Harvey är betydande både på ett ekonomiskt och på ett mänskligt plan. Bilder från området visar vägar som blivit floder och stor materiell förödelse. Människor flyr. Hittills har runt 30.000 evakuerats och elva personer dött.

Foto: LM Otero/AP

Att detta påverkar ekonomin är inte särskilt förvånande. Och det sker på två plan. En effekt är att den ekonomiska aktiviteten lamslås när företag ligger nere och folk inte kan gå till jobbet. Den andra ekonomiska effekten är de omfattande materiella skadorna. Här står både försäkringsbolag och hushållen för kostnaden.

Läs mer: Orkandrabbade Houstonbor struntar i Trump

New York Times uppskattar i en artikel att Harvey kan bli en av de tio mest kostsamma naturkatastroferna i amerikansk historia. Men för den skull behöver inte effekterna få särskilt långvariga konsekvenser på amerikansk ekonomi, hävdar Johan Javeus, makroekonom på SEB. För det mesta utgör den här typen av händelse mest ett hack i kurvan på utvecklingen.

– Om man tittar historiskt kan man se att det inte blir några bestående ekonomiska effekter av en sådan här katastrof, säger Johan Javeus.

Som exempel tar han utvecklingen efter orkanen Katrina som drabbade New Orleans 2005. Katrina förde med sig ett enormt mänskligt lidande, 300.000 människor tvingades fly sina hem och minst 1.200 dog. Kvartalet direkt efter den brutala orkanen var dessutom de ekonomiska effekterna markanta; USA:s BNP föll med 1,6 procent. Men nedgången blev kortvarig. Nästa kvartal pekade tillväxttalen återigen uppåt och nu med förnyad fart, understödd av återuppbyggnaden.

Foto: David J Philip/AP

– När det som har skadats ska byggas upp igen ökar den ekonomiska aktiviteten igen, konstaterar Johan Javeus.

Försäkringsbolagens aktier har sjunkit på börsen sedan stormen drog in. Deras kostnader behöver dock inte bli så betungande, enligt Johan Javeus. En stor del av de skador som uppstår, särskilt översvämningsskador, är oförsäkrade. Därmed får hushållen eller staten ta smällen. Dessutom har försäkringsbolag till stor del återförsäkrat sig mot riskerna vid en katastrof av det här slaget.

Läs mer: Stora hälsorisken i stormen Harveys spår

– Det innebär att deras risk kan bäras av en massa investerare världen över. Därmed sprids kostnaderna som ringar på vattnet och risken smetas ut, säger Johan Javeus.

Harvey är, än så länge, inte lika omfattande som Katrina. Hittills har runt 30.000 personer evakuerats och elva dött. Däremot slår stormen mot ett viktigt ekonomiskt centrum i USA. Houston är USA:s fjärde största stad och dess ekonomiska storlek är större än exempelvis Polens och Thailands. Från Houston bedrivs mycket av USA:s handel och här raffineras en stor del av landets oljeproduktion. Staden står för tre procent av USA:s BNP.

Hur omfattande de ekonomiska effekterna av Harvey blir är högst osäkert, ovädret har inte upphört. Kreditvärderingsinstitutet Mood'ys gör ett försök och uppskattar att katastrofen kan belasta ekonomin med totalt 40-50 miljarder dollar. Det kan jämföras med de 130 miljarder dollar som beräknades bli kostnaderna för Katrina. JP morgan räknar med att försäkringsbolagen åker på en smäll motsvarande 10-20 miljarder dollar.

En omedelbar konkret följd hittills är att bensinpriset i USA har gått upp till följd av att flera raffinaderier legat nere. Däremot har priset på råolja sjunkit något. Oljebolagen sitter på stora lager, men det finns också en förväntan om minskad efterfrågan på olja när färre raffinaderier kan hålla öppet.

Läs mer om stormen Harvey här.
