Moderat kräver besked om Postnord
Dan Lucas

Postnord ägs till 60 procent av den svenska staten och 40 procent av den danska och de båda regeringen ska i höst förhandla om hur krisen, som är akut i det danska dotterbolaget, ska lösas.

Styrelsen och ledningen för koncernen begär tre miljarder kronor av ägarna för att klara den omställning av den danska verksamheten som krävs. Den danska linjen är att båda parter ska skjuta till pengar motsvarande deras ägarandel. Miakel Dambergs hållning är att krisen ”i huvudsak är ett danskt problem”.

I går kunde DN berätta att den svenska regeringen, om parterna inte kan komma överens, kan komma att kräva att det danska dotterbolaget ska sättas i konkurs.

Lars Hjälmered påminner dock om att Postnord har problem även i Sverige, i synnerhet med kvaliteten i Postnords verksamhet. Brev har inte kommit fram, paket har förstörts. Trots att regeringen har krävt bättring har det fortsatt och snarast förvärrats under sommaren.

– Så har vi de ekonomiska problemen i Danmark på det. Men dessutom fortsätter digitaliseringen i Sverige. Rimligen går vi samma utveckling till mötes som i Danmark med krav på ett stort omställningstryck, säger han.

Den snabba digitaliseringen i Danmark, där myndigheter i stort sett enbart kommunicerar med medborgarna digitalt, är den främsta orsaken till Postnords ekonomiska kris.

Hjälmered säger att Moderaterna och alliansen är öppna för olika lösningar, men han tillägger att han inte har samma information som regeringen.

– Det pågår ju något av ett fritt fall i det här bolaget, både ekonomsikt och verksamhetsmässigt. Ekonomiskt har vi en stor smäll i Danmark och i termer av trovärdighet har Postnord jättestora utmaningar i Sverige.

Lars Hjälmered vill att näringsministern kommer till utskottet för att förklara vad regeringen tänker göra för att lösa kriserna i Postnord.

– Det har varit skralt med information. Mikael Damberg har glidit ifrån sitt ansvar och inte fullt ut informerat riskdagen. Det tycker jag att han ska göra när vi nu går in i ett nytt riksdagsår.

– Det är rimligt att han tar det ansvaret och berättar: Hur tänker de, hur ser spelplanen ut, vilka alternativ ser de?

Hjälmered påpekar slutligen att när det gäller statliga bolag förvaltas de av sittande regering, oavsett vilka som är i regeringsställning och då är det rimligt att även oppositionen får tillgång till information.

DN söker näringsminister Mikael Damberg för en kommentar.
