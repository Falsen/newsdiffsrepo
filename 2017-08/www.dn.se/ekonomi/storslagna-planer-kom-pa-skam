Storslagna planer kom på skam
Pia Gripenberg

När svenska och danska postföretagen fusionerades 2009 var målet att börsnotera det som i framtiden skulle bli ett framgångsrikt logistikföretag. De förhoppningarna har grusats i takt med att problemen tornat upp sig och bristerna blivit tydliga i hur företaget styrs.

Vid samgåendet stod svenska verksamheten för cirka 70 procent av värdet. Dåvarande borgerliga regeringen gick dock med på att svenska staten fick 60 procent av ägandet, mätt i kapital, och 50 procent av rösterna. Som kompensation för att avstå makt fick Sverige 1,4 miljarder kronor av Danmark.

Läs mer: Konkurshot i spelet om Postnords kris

Sveriges riksdag röstade igenom affären, men oppositionen kritiserade regeringen för bland annat bristande beslutsunderlag och för börsplanerna.

Maktdelningen har lett till att hälften av ledamöterna i styrelsen tillsätts av danska staten och hälften av svenska. Det för med sig att styrelsen måste vara enig i alla viktiga beslut och i styrelsen har många av de planer som bolagets vd:ar har velat driva igenom stoppats.

I en artikel i våras redogjorde DN för hur Postnords dåvarande ordförande, danska diplomaten och kammarherren Fritz Schur, genom åren agerat för att skydda den danska verksamheten. Bland annat bromsade han att den stora sorteringsterminalen vid Köpenhamns centralstation flyttades och stoppade utnämningen av en svensk personaldirektör för koncernen.

Läs mer: Fushionen blev dansk skalle för Postnord

Redan vid samgåendet visste man från svensk sida att cirka 30 procent av danska postanställda har unika anställningsvillkor som ger dem tre årslöner vid en uppsägning. När digitaliseringen slagit igenom och brevvolymerna har sjunkit betydligt snabbare i Danmark än i Sverige har det därför varit dyrt att driva igenom effektiviseringsåtgärder i Danmark.

Brevverksamheten har varit en mycket lönsam affär för Postnord, men den delen minskar i omsättning. Företaget har därför investerat tungt för att bli en stor aktör på paketmarknaden, men där är konkurrensen större och lönsamheten lägre.

Till det kommer att Postnord senaste åren haft stora för brister i sin brev- och pakethantering, vilket har gjort att förtroendet för bolaget har sjunkit hos medborgare och kunder.

Läs mer om rapporteringen krin Postnord här.
