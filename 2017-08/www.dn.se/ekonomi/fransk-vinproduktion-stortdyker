Fransk vinproduktion störtdyker
Ulrika By

Det var under en presskonferens på fredagen som de dystra siffrorna presenterades av det franska jordbruksministeriet.

Läs mer: Fransk vinskörd hotas av frost

I liter räknat handlar det om att årets produktion uppgår till 3,72 miljarder liter, vilket är 18 procent mindre än 2016 och i medeltal 17 procent mindre än den årliga snittproduktionen under den senaste femårsperioden.

Redan 2016 drabbades de franska vinproducenterna av en av de sämsta druvskördarna på 30 år, vilket slog hårt mot branchen.

Franska Libération har talat med Jérôme Despey, själv vinproducent och tillika ordförande i FranceAgriMer, en nationell sammanslutning av franska jordbrukare.

– Jag tror att det kommer att bli ännu sämre än beräknat. Överallt där vi trott att det skulle bli sämre skördar har det blivit ännu sämre än vi fruktade, sa han under presskonferensen, enligt tidningen.

I år beror de dåliga skördarna främst på den frost som drabbade odlingarna under en period då vinstockarna var som känsligast. Hårdast drabbade är regionerna i sydvästra Frankrike (Bordeaux) i Charentes, Alsace och Jura.

Torkan är ett annat fenomen som slår allt hårdare. Särskilt vinodlingarna i sydöstra Frankrike, på Korsika, Languedoc och Beaujolais har drabbats, inte minst har kombinationen med värmeböljor och mycket vind allvarligt försvårat situationen. Bäst har Alsace klarat sig.
