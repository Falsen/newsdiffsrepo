Näringslivet och politiker vänder Trump ryggen
Carl-Johan Kullving

Donald Trump får kritik för att inte ha tagit avstånd från de nazister, rasister och Ku Klux Klan-medlemmar som deltog i den våldsamma demonstrationen i Charlottesville i helgen, där en kvinna dödades och ett 30-tal personer skadades. Presidenten sade att ”båda sidor” hade ansvar för att demonstrationerna blev så våldsamma.

Flera politiker inom det republikanska partiet har fördömt de högerextremas agerande, däribland de republikanska ex-presidenterna George H.W. Bush och George W. Bush.

Även högt uppsatta militärer i USA:s försvarsledning har gått ut och sagt att de inte tolererar rasism.

Under veckan har flera näringslivstoppar lämnat Donald Trumps två näringslivsråd, Strategic and Policy Forum och Manufacturing Advisory Council, vilket fick presidenten att lägga ned råden.

Läs mer: Trump lägger ned två av sina näringslivsråd

Ola Olsson, professor i nationalekonomi på Göteborgs universitet, tror inte att näringslivsrådens upphörande kommer att påverka den amerikanska ekonomin.

– Jag tror inte att det har någon större påverkan på ekonomin, man måste ha suttit med i rådens diskussioner för att veta vad man mister nu. De är ju bara rådgivare, säger han.

Däremot kan företagen och företagscheferna själva påverkas.

– Donald Trump kommer säkert att vara hämndlysten och relationerna kan nog bli sämre mellan näringslivet och presidenten. När näringslivstopparna lämnade råden började Trump spy galla över dem. Presidenten är ganska långsint så det är möjligt att det kan påverka företagen på något sätt, men han är ganska oberäknelig och svår att förutsäga, säger Ola Olsson.

– Men att det skulle leda till en negativ lagstiftning för företagen för att han är sur, tror jag inte eftersom han redan har haft svårt att få igenom lagförslag i kongressen, säger han.

Att företagsledare tar politisk ställning är inte särskilt vanligt, men i det här fallet är det viktigt att skydda varumärket.

– Folk kopplar ihop varumärken med åsikter och det finns en medvetenhet i dag om att varumärket kan skadas om det exponeras i dåliga sammanhang. Det som är intressant i det här fallet är att om företagsledarna inte varit med i råden skulle det inte heller se bra ut, så det har varit en lose-lose situation, säger Ola Olsson.

– Sen tror jag inte att Donald Trump varit genuint intresserad av att höra vad företagsledarna tycker. Mycket av det han gör är för att visa sig tillsammans med kända chefer, hans agenda drivs av mediala utspel, säger han.

Trump har dock ytterligare ett ekonomiskt råd kvar, Council of Economic Advisors. Rådets består av tre medlemmar och syftet är att ge råd till presidenten på ett makroekonomiskt plan. I onsdags blev det klart att svensken Tomas J. Philipson, professor i nationalekonomi på University of Chicago, tillsatt en av platserna.

Läs mer: Trump utser svensk till ny ekonomisk rådgivare

Donald Trump har sedan tididgare nominerat Kevin Hassett som bland anant varit assisterande professor på Columbia Business School i New York och varit rådgivare på USA:s finansdepartement under George H.W. Bush och Bill Clinton. Senaten har ännu inte godkänt hans nominering.
