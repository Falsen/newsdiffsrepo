Satsa på turism i Italien – och få ett eget slott
Viviana Canoilas

Projektet kallas för ”Cammini e Percorsi” (stigar och leder) och går ut på att entreprenörer ska rusta upp gamla och förfallna slott och hus – för att använda det för någon form av verksamhet som främjar så kallad ”långsam turism”, enligt Dagens Industri.

Fastigheterna ligger längs urgamla vandrings- och pigrimsleder, men också längs cykelvägar runt om i Italien. Tanken är att fastigheterna ska hyras ut gratis, men för de större egendomarna med kulturhistoriskt värde utgår en hyra.

– Projektet är tänkt att utveckla besöksnäringen för alla dem som inte bara riktar in sig på att resa till Rom, Venedig och Florens, säger Roberto Reggi, generaldirektören på Fastighetsverket som håller i projektet till Dagens industri.

Dock är det värt att notera att investeringar kan bli kostsamma, i vissa fall på åtskilliga miljoner.

Projektet har haft en öppen konsultation på internet där den som ville kunde anmäla sitt intresse och även komma med idéer.

Om några månader hålls en anbudstävling där entreprenörer från hela världen är välkomna att delta.

–Vi tittar framför allt på de kvalitativa aspekterna, att projektet stämmer överens med ”Cammini e Percorsis” idé. Vi vill både att fastigheterna ställs i ordning och att de som föreslår projekt skapar verksamheter som ger jobb, säger Roberto Reggi till Dagens Industri.

Fastighetsverket har tidigare haft ett liknande projekt, men med fyrar längs kusterna. Det har genererat till 11 miljoner euro, motsvarande 105 miljoner kronor, i italienska och utländska privata investeringar, vilket i sin tur har satt i gång en lokal ekonomi som uppskattas till 340 miljoner kronor och gett arbete till minst 200 personer, enligt Dagens Industri.
