Johan Schück:   Stimulans ger ökad risk för överhettning
Johan Schück

Sverige är i högkonjunktur, med allt hetare arbetsmarknad. Ekonomin växer med cirka tre procent i år och nästan lika mycket nästa år.

Läget uppfattas som mycket gott. Men det råder brist på arbetskraft och bostäder, vilket betyder ökad fara för överhettning.

Riksbanken fortsätter ändå med sina obligationsköp och väntas ligga kvar med minusränta in i nästa år. Samtidigt ser man till att hålla ner kronkursen. Detta ger ekonomin en stark stimulans.

Regeringen passar samtidigt på att lägga fram en expansiv budget med reformutrymme på cirka 40 miljarder kronor, vilket har överträffat allas förväntningar.

Båda kan hävda att de följer reglerna. Riksbanken försöker nå upp till inflationsmålet på 2,0 procent, medan regeringen håller sig till det offentliga överskottsmålet.

Men allt fler varnar nu för följderna. Dit hör SEB:s och Swedbanks ekonomer som på tisdagen presenterade sina prognoser.

Vid SEB menar man att svenska ekonomin är överstimulerad och att detta minskar möjligheterna till en önskvärd mjuklandning.

Swedbank varnar för ökade obalanser i spåren av minusräntan.

Bägge ser behov av räntehöjningar, men tror att det dröjer till våren 2018 innan Riksbanken tar ett första steg i den riktningen.

Bättre skulle dock vara, som Swedbanks chefsekonom Anna Breman föreslår, att börja höja tidigare och i stället göra det i små steg. Det kunde minska faran för ett kraftigt prisfall på bostäder.

Regeringens kommande budget, med en kraftig ökning av de offentliga utgifterna, tar tydligt sikte på nästa års val. Hotet om en regeringskris redan i höst är dessutom inte avvärjt.

Maktspelet mellan regeringen och oppositionen ger inte mycket plats för budgetansvar. Ännu mindre blir ansvarstagandet för Sveriges ekonomi. Faran för överhettning är inget som nu får plats på den politiska agendan.

Efter valet blir det kanske annorlunda. Men ännu är det svårt att se hur Sverige ska få en tillräckligt stark regering, som tar övergripande ansvar för ekonomin.

Hotet att överhettningen leder till krasch är då inte så långt borta.
