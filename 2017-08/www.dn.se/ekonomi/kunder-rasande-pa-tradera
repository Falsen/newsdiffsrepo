Kunder rasande på Tradera
Carl-Johan Kullving

På söndagskvällar är det högtryck på auktionssajten Tradera. Många säljare och köpare besöker sajten för att buda hem nya möbler, kläder eller andra prylar. Men under söndagskvällen var intresset mycket högre än vanligt, vilket ledde till att sajten låg helt nere strax innan klockan 21 och strax efter klockan 22.

– Vi hade ett enormt inflöde av trafik, drygt 25 procent mer än vad vi brukar ha på söndagar. Det ledde till att våra servrar blev överbelastade mellan 21 och 22 och vi hade efterdyningar någon timme till. Sen fick vi igång det vid 23:15 ungefär, säger Sofia Hagelin, pressansvarig på Tradera.

Flera säljare är mycket kritiska till att sidan låg nere och fick se sina rariteter säljas för lägre pris än vanligt.

– Jag har sålt saker där sedan år 2000 och söndagar är supertungt. Jag säljer skivor och hade ett hundratal ganska ovanliga skivor som där auktionstiden skulle gå ut precis där på kvällen, men det gick inte att gå in på sajten. Flera köpare från bland annat Tyskland, Ryssland och Sverige hörde av sig och undrade vad som hände, säger en säljare som vill vara anonym.

Han berättar att han hade problem att komma in på sajten redan vid 19-tiden och det var först vid 23:30 som han kunde komma åt hemsidan, men att det inte gick att se vad som hänt med auktionerna.

– Sen kom meddelandet om att de skulle förlänga auktionerna för de som drabbats av problemen med ett dygn. Men det gjordes aldrig. Det gjorde så att det såg ut som att de hade förlängts. Vid midnatt såg det ut, om man tittade på aktiva auktioner, så hade de samma sluttid som tidigare. Sen försvann dem och det började skickas ut vinnarmejl till de som var vinnande budgivare, säger säljaren.

Han är van vid att sälja skivor på nätauktion och blev väldigt upprörd när han såg att en skiva, som normalt har ett marknadspris runt 5.000 kronor, sålts för 300 kronor i stället.

– Jag mejlade alla som vunnit och skrev: skicka inga betalningar, jag återkommer när jag vet mer från Tradera. Sen i morse försökte jag kolla igen och skrev ett nytt mejl till de berörda. Då var det flera som var riktigt förbannade, dels att jag skickade det första mejlet, dels var det flera som inte kunnat buda, säger han.

Läs mer: Tradera låg nere på söndagskvällen

Tradera försökte skjuta fram alla auktioner som skulle gå ut på söndagskvällen, men det blev ett tekniskt fel som gjorde att bara auktionerna gick ut mellan 23:15 och midnatt på söndagsnatten sköts fram.

– Det är jättebeklagligt. Vi kommer inte att ta ut några avgifter för de annonser som gick ut under den aktuella tiden på söndagskvällen. Sen är det klart att det finns kunder som säger att de skulle fått mer för sina auktioner. Men det är omöjligt att så här i efterhand säga vad som skulle ha hänt, säger Sofia Hagelin.

Men det är en klen tröst för många säljare.

– Tjänsten de levererar är en auktion, sen är det lågt utgångspris och det är de sista minutrarna som priserna brukar öka som mest. Vad Tradera då erbjuder är att avgiften på 30 kronor som varje annons kostar dras bort. Som säljare är det en ekonomisk förlust som heter duga, såvida man inte säljer gummisnoddar, säger säljaren.

Han berättar att han vägrar att skicka iväg några skivor som såldes under tiden som auktionssajten inte fungerade.

– Jag lade ned mycket tid på att meddela alla köapre om att jag skulle göra om auktionen så att alla har samma chans och att det var orimligt att ha auktion på en sajt som inte fungerar. Alla kunde ju inte buda. Men det finns väldigt lite förståelse hos vissa, många är upprörda vill inte betala vad många andra skulle betala, säger han och fortsätter:

– Tradera måste bli bättre på att informera sina kunder om vad som händer och inte vara så nonchalanta. Alla affärerna som gjordes på söndagskvällen borde annuleras och det ska inte vara möjligt att ge ett negativt omdöme till köparna för det här, säger han.

Men att annulera auktionerna blir svårt. När auktionen väl gått ut har det upprättats ett avtal mellan säljaren och köparen som ska följas, berättar Sofia Hagelin.

– Eftersom det blev ett tekniskt problem så avslutades auktionerna trots allt. Då går det inte att annullera i efterhand så som våra användarvillkor ser ut i dag. Det som hände i söndags har vi tagit upp till diskussion och vi ska se över användarvillkoren och se om vi kan ändra dem. Det känns naturligt att det borde träda in en regel i användarvillkoren så att de inte blir giltiga, men tyvärr ser det inte ut så i dag, säger hon.

Har auktionerna som ägde rum när auktionssajten låg nere varit lagliga?

– Ja, säljaren är skyldig att skicka varan. Men vi ser också att det finns en stor förståelse bland köparna för att det här inte har gått rätt till. Jag kan inte gå in på specifika fall, men det är väldigt tydligt att som det ser ut just nu att det blir en diskussion mellan köpare och säljare, säger Sofia Haglin.
