Ica räknar med allt fler ekovaror
Pia Gripenberg

Ica är klar marknadsledare på dagligvaror i Sverige och därmed även störst på ekologiska livsmedel. Men mätt som andel av all livsmedelsförsäljning ligger Ica med sina 6,1 procent lägre än Coop, vars ekoandel är 10,3 procent, och Axfood, som har 7,0.

Enligt Maria Smith beror det på Icas affärsmodell, där handlarna själva köper in varor i varierande grad. Icas andel på 6,1 procent avser inköpen som görs centralt.

– Skulle man räkna in det handlarna själva köper in, från till exempel lokala producenter, tror jag att vi är i nivå med Axfood, säger Maria Smith.

Hos Ica ökade ekoförsäljningen med 3 procent under första halvåret. Siffran hade varit högre om inte vädret ställt till det i södra Europa, vilket påverkat utbudet av till exempel ekologiska tomater och äpplen.

– Men vi tror att tillgången blir bättre under hösten, säger Maria Smith.

Hon är inte förvånad av att tillväxten för ekologiskt har mattats av.

– Ser man på utvecklingen under längre tid är den ofta trappstegsformad. Det dröjer innan man kan tillfredsställa en ökad efterfrågan.

Främsta förklaringen är att det finns en tröghet inbyggd det ekologiska produktionssystemet. När efterfrågan ökar kan det ta två tre år för producenter att ställa om från konventionellt till ekologiskt.

Framöver räknar Maria Smith med att bristerna i ekoutbudet blir allt mindre i takt med att hålen som funnits i sortimentet fylls ut.

– Tidigare lyste eko med sin frånvaro på till exempel färskt bröd, så är det inte längre. Även på färdigmat finns eko numera, säger hon.

Systembolaget är Sveriges näst största aktör på den ekologiska marknaden. Företaget mäter dock sin försäljning utifrån volym, inte värde, och därför har Ekoweb gjort en egen bedömning av Systembolagets andel.

Nästan tre fjärdedelar av ekoförsäljning är vin. Cider och blanddryck, alkoholfritt och sprit ökar mest. ”Systembolaget ser i likhet med tidigare år en fortsatt ökning av det ekologiska sortimentet, om än i något lägre ökningstakt”, skriver bolaget i sin halvårsrapport.

Systembolagets interna mål är en ekoandel om 10 procent år 2020, ett mål man uppnådde redan under 2016. Vid halvårsskiftet var andelen 12,5 procent mätt i volym. I dagsläget har Systembolaget inga planer på ett nytt ekomål, framgår av Ekowebs rapport.
