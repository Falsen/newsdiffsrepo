Tove Nandorf:   Väntat att arbetslösheten stiger
Tove Nandorf

Vad innebär den stigande arbetslöshet som redovisas av SCB?

– Arbetslösheten var enligt SCB 6,6 procent i juli. Det är 362.000 personer, och något högre än de 5,9 procent som förutspåtts av bedömare som SME Direkt. Det är även 21.000 fler och 0,3 procentenheter mer än samma månad 2016.if(DN&&DN.Ads){DN.Ads.initAd('7ffb0aba-art1');}

Vad beror ökningstendensen på?

– Att arbetslösheten börjar stiga är väntat. Arbetsförmedlingens prognos i juni förutspådde att de många nyanlända från 2014 och 2015 under nästa år får antalet arbetssökande att stiga från 363.000 till 370. 000 personer – trots att ekonomin och arbetsmarknaden är mycket starka, och många nya jobb skapas: i juli var enligt SCB 105.000 personer fler i jobb än i juli 2016. Arbetsförmedlingens årliga stora arbetsgivarenkät som presenterades i juni tippar på 81.000 fler sysselsatta i år, och ytterligare 68.000 nya jobb netto 2018.

– Men det räcker inte hela vägen, när en stor del av de nyanlända som kom till Sverige för ett par år sedan nu är på väg ut på arbetsmarknaden, många av dem utan rätt utbildning och den kompetens som företagen efterfrågar. Antalet utrikes födda utan gymnasium eller ens grundskola fortsätter att stiga. Det bidrar till att andelen extra svårplacerade arbetssökande – lågutbildade, äldre och funktionshindrade – ökar till hela 78 procent, samtidigt som minst fyra av tio arbetsgivare nästa år letar med ljus och lykta efter arbetskraft, oftast med helt andra utbildningar och erfarenheter.

Vilka konsekvenser kan det få?

– Regeringen, som inför valet 2014 satte upp målet om EU:s lägsta arbetslöshet 2020, börjar bli stressad inför valet 2020, och tycks nu vilja sminka lite på arbetslöshetssiffrorna. I dag kom beskedet om att finansminister Magdalena Andersson nu tror att arbetslösheten 2018 i själva verket kommer att sjunka till 5,9 procent, och att den nivån kommer att hålla i sig 2019 och 2020. För 2018 innebär det en halv procentenhet lägre än i den prognos som presenterades så sent som i juni.

– Sedan 2014 har Sverige passerats av tre länder i rankningen. Samtidigt ska man komma ihåg att siffrorna inte är helt jämförbara länderna emellan, och att Sverige har EU:s högsta sysselsättningsgrad, alltså störst andel av befolkningen i arbete.

– Inför regeringens budgetmöte på Harpsund i dag efterlyser en rad kända nationalekonomer strukturåtgärder för att långsiktigt minska arbetslösheten. Till exempel sänkt skatt för de med lägst inkomster, vilket skulle göra det mer lönsamt att arbeta, även för en låg lön, än att gå på bidrag. Ekonomerna vill också att regeringen öppnar för jobb med lägre lön än i dag, och att antalet ruttjänster ökas/breddas. Men regeringen kan inte – ens om den skulle vilja – ett år före valet köra över LO och i strid med den svenska modellen lagvägen skapa nya låglönejobb. LO efterlyser i stället som vanligt större investeringar i välfärden, utbildning för ”riktiga jobb”, högre skatt på kapital och höjt barnbidrag.
