Ökad näthandel ger mer nöje i stadskärnor
Ida Yttergren

När den digitala utvecklingen går fortsatt framåt förändras även våra stadskärnor och shoppingstråk. I Sveriges tre största städer är mönstret tydligt – restauranger, mötesplatser och upplevelser får allt större utrymme i stadens centrum.

– Vi spenderar en större del av vår inkomst på att äta ute och det har tillkommit många professionella kedjor inom restaurangbranschen som är duktiga på att hitta koncept, säger Fredrik Wirdenius, vd för Vasakronan som har fastigheter i centrala lägen i Sveriges fyra största städer.if(DN&&DN.Ads){DN.Ads.initAd('8209befd-art1');}

Han säger att det finns stora likheter mellan Stockholm och andra huvudstäder i Europa.

– Människor i storstäder har ofta mycket gemensamt, sett till beteende och hur pengarna spenderas. Skillnaden är större mellan storstäder och mindre orter än mellan storstäder i olika länder, säger han.

I stadsutvecklingen prioriterades tidigare företagen eftersom de ansågs skapa jobb. Det är ett tankesätt som inte längre fungerar, menar han.

– Högst tillväxt runt om i världen finns i städer som är duktiga på att skapa liv och rörelse i city i form av mötesplatser och aktivitet. Miljöer som lockar får människor att flytta dit, starta företag och rekrytera. På så sätt skapas också jobb, säger Fredrik Wirdenius.

I framtiden kan det bli viktigare för fastighetsbolag att se till hela gator eller shoppingstråk vid val av enskilda hyresgäster.

– Ett mångfaldigt utbud gör stråken mer spännande. Det kan skapa högre hyresintäkter för oss som fastighetsägare på sikt, säger Fredrik Wirdenius.

När butikernas produkter finns på nätet minskar behovet av stora butiksytor. Trenden går därför mot att presentera ett urval av sortimentet i en mindre butik eller i ett så kallat showroom. Handel utanför stadskärnorna som konkurrerar med låga priser och enkelhet riskerar att pressas hårt av e-handeln. Fredrik Wirdenius säger att det för fastighetsägare kan vara viktigare att se till den långsiktiga förändringen i samhällsstrukturen än till trendiga koncept.

– Det är intressant att ställa sig frågor som: Vad händer med garagen om bilarna från Stockholm city försvinner? Och vad ska hända med alla cyklar?

Även Peder Wahlgren, affärsområdeschef hos Wallenstam som har huvudkontor i Göteborg, ser en tendens som går mot mindre butiker och fler mötesplatser i form av restauranger och nöje.

– Det blir fler koncept och fler unika butiker. Vi försöker hjälpa entreprenörer att starta butiker eller stötta personer som har roliga idéer, för det är viktigt för känslan i ett område. Det som skiljer innerstan från ett köpcentrum är just det där brokiga och lustfyllda – upplevelsen i stan, säger Peder Wahlgren.

En aktiv, digital närvaro är nödvändig för att kunna driva butik, anser han. Det kan också bli viktigare för fastighetsbolagen att sätta sig in i butikernas verksamhet.

– För några år sedan var vi nöjda över att få ett känt varumärke som hyresgäst. Nu måste vi se över vad som finns i butiken för att se till att inte huvudförsäljningen sker på nätet och att butiken blir en outlet för det som inte blir sålt, säger han.

I Malmö pågår just nu en stor satsning på att höja den digitala kompetensen hos butiksinnehavarna. Bakom projektet står Malmö Citysamverkan, som arbetar med att utveckla Malmös stadskärna. Pia Sandin, vd för organisationen, säger att satsningen ska hjälpa butiksinnehavare att öka lönsamheten.

– Butiker måste ha en digital närvaro men vikten av att ha en fysisk butik kommer att finnas kvar. Däremot kommer den kanske att ha en annan roll, som showroom eller som en upphämtningsplats för varor som beställs på nätet. För att driva människor till butiken kan det komma att behövas någon form av kompletterande service, som att erbjuda hårklippning eller uppläggning av byxor.
