Vädret bromsar tillväxt av ekomat
Pia Gripenberg

Senaste åren har försäljningen av ekologiska livsmedel ökat kraftigt. Hittills i år är ökningstakten lägre, visar en rapport från Ekoweb som DN tagit del av. Under årets sex första månader ökade försäljningen med mellan sju och åtta procent, eller cirka en miljard kronor.

– Försäljningen har påverkats av att det saknats en hel del produkter inom frukt och grönt på grund av att det varit stora problem med vädret under vårvintern i Sydeuropa, säger Cecilia Ryegård, chefsanalytiker på Ekoweb, som bevakar den ekologiska marknaden.

Läs mer: Försäljningen av ekomat skjuter i höjden

Tillgången på svenskproducerat har varit bättre.

– Svenska råvaruproducenter har ökat sin tillverkning en hel del senaste åren, säger Cecilia Ryegård och framhåller bland annat köttbranschen.

Läs mer: Ica räknar med allt fler ekovaror

Till exempel har produktionen av ekokyckling tvådubblats under 2016.

– Marknaden har svalt de volymerna och det är en jätteomvälvning i ekobranschen. Även om det fortfarande handlar om små volymer på totalen är det ett trendbrott. Det verkar som att det har gått bra med logistiken att kunna möta efterfrågan, konstaterar Cecilia Ryegård.

I slutet av förra året uppmärksammade statliga Livsmedelsverket att halterna av miljögiftet dioxin var högre i ekoägg än i konventionella ägg. Det påverkade försäljningen av ekoägg tillfälligt. Men nu har försäljningen återhämtat sig och ökar något, enligt Cecilia Ryegård.

I Ekowebs rapport framgår att ekologiskt ökar snabbare inom restaurang och storhushåll än hos butikskedjorna.

– Offentlig sektor tuffar på i snabb tillväxttakt, vilket visar att politiska beslut väger tungt. Har man bestämt sig för att nå en viss andel eko jobbar man mot det, säger hon.

Läs mer: Kunder vill ha mer svensk ekomat

Prognosen för helåret 2017 är att den ekologiska försäljningen av livsmedel kommer att uppgå till 27,4 miljarder kronor. Andelen närmar sig därmed tio procent av all livsmedelsförsäljning och Sverige antas befästa sin position som näst störst på ekologiskt efter Danmark.

Parallellt med intresset för ekologiska livsmedel är trenden att fler konsumenter vill köpa närodlat och mer hälsosamt.

– Det blir ett dilemma för konsumenterna om de måste välja mellan lokalproducerat eller ekologiskt, säger Cecilia Ryegård.

Hon tror därför att tillverkarna av ekomat måste tänka på mervärden, som just ursprung eller till exempel miljövänliga förpackningar.

– Ju fler rutor som konsumenterna kan checka av, desto större är chansen att varan väljs på hyllan.

Fortfarande är ekologiska livsmedel oftast dyrare är konventionella, även om skillnaden väntas minska i takt med att volymerna på eko ökar.

I goda tider som nu har fler råd att betala för dyrare varor, men vad händer med ekologiskt när tiderna blir sämre?

– Relationen pengar och eko har faktiskt inte så stor betydelse. Det kan man se av att till exempel studenter är stora ekokonsumenter och de är inte kända för att ha gott om pengar i plånboken, säger Cecilia Ryegård.

Hon nämner att i Danmark, som drabbades hårdare av senaste finanskrisen än Sverige, ökade försäljningen och konsumenterna drog ned på annat.

– Enda landet där ekomarknaden backat är i Storbritannien. Där gjorde kedjorna bedömningen att det var bäst att plocka bort ekomat ur hyllorna och satsa på lågprisprodukter.

Läs mer: Sämsta sommaren på 155 år
