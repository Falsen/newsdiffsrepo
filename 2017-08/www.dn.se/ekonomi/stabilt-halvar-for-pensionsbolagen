Stabilt halvår för pensionsbolagen
TT

AMF, som förvaltar 462 miljarder kronor nådde en avkastning på 4,2 procent, jämfört med 1,1 procent motsvarande period förra året. Även SEB Trygg Liv noterade en avkastning på 4,2 procent. SPP:s avkastning i traditionell försäkring blev 6 procent för yrkesverksamma kunder och 2,8 procent för bolagets pensionärskunder.

– Många livbolag visar upp en stabil avkastning för det första halvåret. Dessutom får de stora inflöden av kapital när det skakar på börsen och spararna blir oroliga. Då lockar trygga sparformer, säger Anders Aronsson, analyschef vid försäkringsförmedlaren Max Matthiessen, till Dagens Industri.

Av de större bolagen har SPP Trygg Liv Gamla den högsta återbäringen, på 10 procent från den 1 juli. Skandias återbäringsränta ligger på 7 procent.
