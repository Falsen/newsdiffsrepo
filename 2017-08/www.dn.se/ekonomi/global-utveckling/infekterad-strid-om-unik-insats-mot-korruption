Infekterad strid om unik insats mot korruption
Erik Halkjaerglobalutveckling@dn.se

Det är bara dagar sedan Sveriges regering presenterade en ny biståndsstrategi för fred i världen. Budgeten för insatserna ska öka från 280 till 415 miljoner till nästa år. Ministern för internationellt utvecklingssamarbete, Isabella Lövin (MP), har lyft fram att strategin bland annat innehåller förebyggande av väpnad konflikt, försoning och fredsbyggande.

På andra sidan Atlanten krishanterar samtidigt Guatemalas president Jimmy Morales en uppseglande korruptionshärva, där han ifrågasätter det svenskfinansierade anti-korruptionsarbete som ett FN-organ bedriver i landet.

Den internationella FN-kommissionen CICIG, som utreder straffrihet och korruption i landet, sägs ha hittat oegentligheter i regeringspartiet FCN:s valkampanj under presidentvalet 2015.

CICIG har tidigare samlat bevis som lett till att guatemalanska åklagare kunnat gripa både presidentens son och bror för korruption och narkotikahandel.

Själv gick Jimmy Morales till val med löfte om att bekämpa korruption i alla dess former.

I förra veckan åkte han till New York för att träffa FN:s generalsekreterare Antonio Guterres.

Bara timmar innan Jimmy Morales möte i FN-skrapan på Manhattan presenterar Iván Velásquez, den colombianska åklagare som leder CICIG-kommissionen, tillsammans med Guatemalas justitieminister Thelma Aldana omfattande bevis för att FCN:s valkampanj tagit emot motsvarande sex miljoner svenska kronor i oregistrerade donationer.

De begär att presidentens åtalsimmunitet lyfts.

President Jimmy Morales ska samtidigt under mötet med Antonio Guterres ha lämnat över en mapp med bevis för att Iván Velásquez bör skiljas från sina arbetsuppgifter.

På söndagsmorgonen förklarar presidenten i ett kort uttalande Iván Velásquez persona non-gata i Guatemala. Antonio Guterres reagerar med stor förvåning i ett uttalande och sluter upp bakom CICIG och dess chef. Detsamma gör stora delar av det internationella samfundet i Guatemala.

Sveriges ambassadråd Martin Hessel skriver i ett meddelande till DN Global Utveckling att han befinner sig vid Iván Velásquez sida på CICIG:s kontor i Guatemala City. Han är där med diplomater från flera andra länder.

– Sverige visar sitt stöd genom att vara på plats tillsammans med kommissionären, skriver Martin Hessel.

Sverige har stött CICIG sedan kommissionen skapades 2007. Sedan dess har ungefär 170 miljoner kronor av Sveriges bistånd gått till CICIG. Svenska poliser har också bistått kommissionen i dess utredningar på plats i landet.Det är också viktigt att komma ihåg att inget av dessa länder, lika lite som FN, kan påverka de utredningar vi gör. Vi är helt oberoende.

När DN Global Utvecklig mötte Iván Velásquez i Guatemala i våras beskrev han det svenska stödet som ovärderligt.

– Utan det hade vi inte kunnat genomföra vårt arbete. Andra viktiga partner har varit USA, Kanada och Tyskland. Men det är också viktigt att komma ihåg att inget av dessa länder, lika lite som FN, kan påverka de utredningar vi gör. Vi är helt oberoende, sa Iván Velásquez då.

I sitt hemland är Iván Velásquez känd för att i slutet av 1990-talet ha utrett paramilitära grupper i Medellin och 2000-2012 för att ha undersökt kopplingarna mellan paramilitärerna och colombianska parlamentariker.

I oktober 2013 utsågs han av FN:s dåvarande generalsekreterare Ban Ki-moon till chef för CICIG.

Kort efter att han anlänt till Guatemala stod den colombianske antikorruptionsutredaren inför den utredning som 2015 skulle leda rakt in i presidentpalatset. Med hjälp av CICIG:s utredning kunde Guatemalas åklagare lägga fram bevis för att både landets dåvarande president och vicepresident var inblandade i en större korruptionshärva med kopplingar till kriminella strukturer från 1980- och 1990-talets väpnade konflikt. I september 2015 avgick presidenten och greps av polisen.

– Våra utredningar visar att korruptionen i Guatemala inte är något tillfälligt eller något som kommit nu på senare år, utan det handlar om djupa strukturella problem, säger Iván Velásquez.

Genom åren har CICIG:s utredningar bidragit till att gripa och fängsla inte bara presidenter, utan även parlamentariker, en centralbankschef, domare, åklagare, borgmästare, poliser, militärer och chefer för Guatemalas försäkringskassa.

Mer än en gång har kommissionen anklagats för att vara ett politiskt redskap för utländska intressen eller oppositionella krafter i landet.

– Vi är inte bara oberoende gentemot våra finansiärer, utan också internt gentemot åklagarmyndigheten och justitiedepartementet. Vi samlar ihop bevisen, vittnesmålen, inspelningarna, dokumenten för att sedan presentera allt för åklagarna så att de med säkerhet och oss som en sköld kan visa vad de har för en domare. När sedan de kriminella strukturerna närmar sig åklagarna och undrar vad de kan göra för att påverka utredningen kan de säga att CICIG är inblandat. Då vet de som vill påverka att det blir svårt, för vi är oberoende, säger Iván Velásquez.Så länge rätts- och domstolsväsendena är korrupta eller kan påverkas politiskt eller på annat sätt spelar det ingen roll hur mycket du bekämpar korruption.

Just att visa på vikten av ett oberoende rättsväsende, är enligt Iván Velásquez bland det viktigaste CICIG bidragit med i Guatemala.

– Så länge rätts- och domstolsväsendena är korrupta eller kan påverkas politiskt eller på annat sätt spelar det ingen roll hur mycket du bekämpar korruption, säger Iván Velásquez.

Guatemalas justitieminister Thelma Aldana menar att CICIG spelat en stor roll för utvecklingen av det guatemalanska rättsväsendet. När DN Global Utveckling mötte henne tidigare i år tackade hon kommissionen för att åklagarmyndighetens utredningskapacitet förbättrats och att flera korrupta åklagare och domare kunnat gripas.

– Om CICIG försvann idag skulle vi gå bakåt i utvecklingen. De kriminella strukturerna i landet går så långt bakåt i tiden och är väl förankrade i samhället. Vi talar om stora och mäktiga strukturer som är svåra att komma åt, säger Thelma Aldana.

När det började ryktas att president Jimmy Morales ville kasta Iván Velásquez ur landet svarade Thelma Aldana med att hota om att avgå. Om inte Guatemalas konstitutionsdomstol i söndags blockerat presidentens beslut hade hon förmodligen lämnat posten redan nu i helgen.

Sveriges avgående ambassadör Georg Andrén har följt utvecklingen hemifrån Stockholm. Han har varit stationerad i landet sedan 2014 och menar att CICIG varit en central del i Guatemalas utveckling.

– Man har bidragit till att stärka rättsstaten. Från början var CICIG:s uppdrag att driva rättsprocesser mot klandestina grupper inom staten, men stödet har mer och mer utvecklats till ett stöd till rättsstaten och att bekämpa korruption, säger Georg Andrén.

Det svenska biståndet till CICIG ingår i det svenska stödet till den numer 20 år långa fredsprocessen i Guatemala. För Iván Velásquez är kampen mot korruption en självklar del av allt fredsarbete. Han hoppas att erfarenheterna från Guatemala tas tillvara i Colombia.

– Att jobba med att implementera fredsavtalet innebär att du måste jobba mot korruption. Det är det perfekta ögonblicket, eftersom mycket av straffriheten i både processerna hänger ihop, säger Ivan Velasquez.

Enigt den strategi som Isabella Lövin presenterade i Stockholm i förra veckan ska också kampen mot korruption och straffrihet vara en del av det svenska arbetet för fred i världen de kommande åren. Bland annat som en del av det svenska engagemanget i fredsprocessen just i Colombia.

CICIG som institution är unikt i världen. FN har inte gett ett likadant mandat åt någon annan institution i världen. Nyligen kopierade Organisationen för de amerikanska staterna, OAS, modellen i Guatemalas grannland Honduras, ett projekt som Sverige stödjer från och med i år.
