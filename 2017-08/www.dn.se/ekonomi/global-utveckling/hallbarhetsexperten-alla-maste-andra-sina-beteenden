Hållbarhetsexperten: ”Alla måste ändra sina beteenden”
Erik Halkjaerglobalutveckling@dn.se

Det var för snart två år sedan som världens länder kom överens om 17 mål för att uppnå en mer hållbar utveckling för alla i hela världen.

Förutom att minska fattigdom handlar målen bland annat om att ge fler människor tillgång till hälsovård, utbildning och dricksvatten – men även om att skapa fredliga samhällen, en mer jämlik arbetsmarknad, fler hållbara energilösningar och att förändra våra konsumtionsmönster.

Läs mer: Vad handlar de globala utvecklingsmålen i Agenda 2030 om?

För att det ska lyckas behöver alla bidra.

– Det är viktigt att förstå sin egen roll i den globala utvecklingen. Är jag boven i dramat eller kan jag vara med och förändra? Hur stark är min förändringsbenägenhet, kan jag tänka mig att resa mindre? Det handlar om de vardagliga tingen, att det inte bara är stater och företagare som kan göra något. Som individ har du stor möjlighet att påverka den globala utvecklingen, som kravställare, konsument, investerare, förälder, säger Parul Sharma.

Det kan till exempel handla om att köpa mer rättvisemärkt kaffe, använda mindre plast och att inte duscha så länge.

Än så länge har få svenskar hört talas om de hållbara utvecklingsmålen. I en färsk Sifoundersökning svarade färre än fyra av tio att de hört talas om FN-målen. Ännu färre tror att de är möjliga att nå.

Det här är också något som Parul Sharma och den delegation hon leder flaggat för.

Förutom den låga kunskapsnivån lyfter Parul Sharma frånvaron av ett tydligt ledarskap i Sverige för att driva på arbetet med Agenda 2030. Hon menar att svenska beslutsfattare, såväl politiker som företagsledare, kommer att behöva fatta flera tuffa beslut om Sverige ska kunna bidra till en mer hållbar global utveckling.

– Titta till exempel på vår vapenexport. Enligt Svenska Freds skapar den 12.800 arbetstillfällen i Sverige. Är det värt det om vapnen används för att förtrycka kvinnor och flickor i Pakistan? Vår vapenexport går stick i stäv med flera av hållbarhetsmålen, säger Parul Sharma.

I juni presenterade delegationen för genomförande av Agenda 2030 en handlingsplan för hur Sverige ska jobba med de hållbara utvecklingsmålen. Planen behandlas just nu av regeringen.

Läs mer om delegationens arbete: Svenska utsläpp minskar här hemma – men ökar utomlands

Läs en längre intervju med Parul Sharma: Företagens hållbarhetsarbete är mest bullshit
