Uppdaterad Igår

Publicerad 2017-08-20


51 år gammal O'boy såldes på auktion
Carl-Johan Kullving

1966 lanserade Marabou en ny sorts dryckespulver med smak av jordgubb. Jordgubbs-O'boyen såldes fram till mitten av 1970-talet och gjorde en kort comeback i början av 2000-talet.

Nu har en oöppnad förpackning av jordgubbspulvret från 1966 sålts på en auktionssajt för 2.026 kronor. 71 bud hann läggas på den cylinderformade gul-röda burken innan auktionen avslutades i dag.

Läs mer: Vad kan du om godis, choklad och sötsaker? Gör DN:s frågesport om konfektyr här.

Säljaren är Rickard Forssell, som jobbar på secondhandbutiken Nostalgimix i Linköping. Butiken köpte in ett parti med gamla föremål i slutet av maj där den ovanliga förpackningen följde med.

– Vi visste inte att burken kom med i partiet när vi köpte in det. När vi packade upp det låg burken längst ned i kartongen. Då sa vi att vi skulle lägga undan den för auktion eftersom vi sett att den gått bra för skapliga priser, säger han.

Rickard Forssell berättar att han hört om vissa oöppnade obojburkar som gått under klubban för runt 3.000 kronor, eftersom de är så ovanliga. Hans butik har aldrig tidigare fått in en burk med jordgubbspulver tidigare och säger att de är ovanliga.

– De vanligaste obojburkarna som är i plåt på ett kilo brukar folk ha i sina garage med muttrar och skruvar i, de har vi sålt en del av. Har burken kvar sitt lock i plast så kan den nog gå för 300-400 kronor. Men den här burken vi sålde nu är så ovanlig eftersom den har kvar sitt innehåll, säger han.

Skulle du våga dricka den?

– Det är ju pulver bara som man blandar i mjölk, så det borde ju gå. Man är ju jättesugen på att testa, men då förstör man ju värdet på den, säger Rickard Forssell.

Vem den nostalgitörstande köparen är är ännu inte känt.
