Johan Schück:   Den svagare dollarn beror på misstro mot Trump
Johan Schück

Sedan början av november förra året, då Donald Trump valdes till USA:s president, har dollarn blivit en krona billigare. Då kostade en dollar alldeles under nio kronor, nu är den värd åtta kronor.

Läs mer: Rekordlåga siffror för Trump

Orsaken är inte svenska kronans styrka, utan dollarns tilltagande svaghet mot viktiga valutor. Det handlar till stor del om brist på förtroende, både i USA och övriga världen.

Så har det inte hela tiden varit. När Trump just hade valts steg dollarn under mer än en månad.

Många på finansmarknaderna gillade valresultatet. Förhoppningarna var stora att en republikansk majoritet i både senaten och representanthuset skulle göra det enklare för en president från samma parti att driva fram beslut.Den svaga dollarn är ett uttryck för att allt fler i USA och övriga världen ogillar situationen

Kring Trump fanns också en optimism om affärsmannen som skulle visa större handlingskraft än traditionella politiker. Man hoppades att sådant som inte hade lyckats för Barack Obama, exempelvis en skattereform och satsningar på infrastruktur, nu kunde bli verklighet.

Trumps protektionistiska hållning, där det ingick att riva upp ingångna handelsavtal, tillmättes inte samma betydelse. Det fanns en utbredd tro att han nog inte menade allvar, liksom i fråga om att bygga en mur mot Mexiko för att hindra invandring.

Men vad man framför allt inte förstod var att Trumps ledarskap skulle präglas av inkompetens och ineffektivitet.

I USA brukar sägas att en presidents första 100 dagar är avgörande för hela mandatperioden. Nu har mer än dubbla tiden gått, utan att mycket blivit uträttat.

Detta gäller främst sådant som kongressen ska besluta. Trump har förvisso gjort sådant som han kan bestämma på egen hand, till exempel att skrota Stillahavsavtalet för handel och investeringar och kräva omförhandling av avtalet med Kanada och Mexiko.

Han har också med sina många aggressiva uttalanden skapat oro kring ekonomin. Relationerna med både Kina och Tyskland är ansträngda sedan Trump har attackerat deras handelsöverskott och hotat med motåtgärder.

Som så ofta med honom har det hittills stannat vid ord som inte följs av handling. Det ska man ofta vara tacksam för. Men USA känns allt mindre som en pålitlig partner.

Läs mer: Förtroendet för Trump rasar i Sverige

Gentemot kongressen har Trump lyckats ännu sämre. Hans försök att slopa Obamas sjukvårdsreform slutade i fiasko, när det inte gick att samla republikanerna kring en gemensam linje.

Nu vill han i stället göra en skattereform, men löper stor risk att misslyckas igen. Behovet att ändra USA:s krångliga skattesystem, med dess många kryphål, är allmänt erkänt. Men därifrån är steget långt till att få majoritet för förändringar.

Infrastrukturen blir nästa utmaning. Där väntas motstånd från republikaner som ogillar offentliga satsningar. Demokraterna vill samtidigt ogärna hjälpa presidenten, vilket gör läget låst. Möjligen kan privatfinansierade investeringar visa sig vara en lösning.

Brist på framgång gör att Trump möter ett ändrat stämningsläge, där tilltron till honom har minskat.

Han har kört fast i Vita husets konflikter och skandaler, samtidigt som relationerna åt många håll är bottenfrysta. Detta begränsar hans möjligheter att klara sin uppgift, även senare i mandatperioden.

USA:s ekonomi går ändå relativt bra. Tillväxten tuffar på och sysselsättningen fortsätter att öka.

Men en höjning av BNP-ökningen från två procent per år till tre procent eller mer, vilket Trump har ställt i utsikt, är det inte längre många som tror på. Det skulle kräva reformer och avregleringar som han inte är mäktig att genomföra.

Misstro mot presidenten finns nu även bland storföretagen, vilket avhoppen från hans näringslivsråd visar. Trumps grova uttalanden efter rasistupploppen i Charlottesville får även ekonomisk inverkan. Företagsledarna vill i fortsättningen hålla avstånd från presidenten.

Oavsett vad man anser om det som Trump står för, är det svårt att komma ifrån att hans ledarskap inte fungerar och att detta leder till ökad osäkerhet – även ekonomiskt.

Den svaga dollarn är ett uttryck för att allt fler i USA och övriga världen ogillar situationen. Man ska inte vänta sig annat så länge Donald Trump förblir president.

Läs mer: Fler litar på Putin än Trump
