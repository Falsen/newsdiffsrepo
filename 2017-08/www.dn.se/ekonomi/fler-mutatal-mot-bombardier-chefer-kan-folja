Fler mutåtal mot Bombardier-chefer kan följa
TT

Den nu åtalade mannen är en 37-årig rysk medborgare som suttit häktad på grund av flyktrisk sedan i mars.

– Jag påstår att han tillsammans med andra anställda inom Bombardier-koncernen har erbjudit och utlovat, och även lämnat, mutor till en tjänsteman vid den azerbajdzjanska järnvägsmyndigheten, säger åklagaren Thomas Forsberg.if(DN&&DN.Ads){DN.Ads.initAd('9bccfc1b-art1');}

Den påstådda mutan gjorde enligt Forsberg att Bombardier 2013 vann en stor upphandling om signalsystem till landet, trots att företagets bud var det dyraste.

Förmånen har enligt åtalet inneburit förväntade intäkter till Bombardiers partner i Azerbajdzjan, Transsignal Rabita, som tjänstemannen drev, på upp till 100 miljoner USA-dollar. Det är mer än 800 miljoner kronor i dagens penningvärde. TT och SVT:s Uppdrag granskning kunde i mars visa att företagets adress går till ett fattigt bostadsområde i huvudstaden Baku och att den ende registrerade ägaren bor i ett ruckel på landsbygden. Ett brevlådeföretag, Multiserv Overseas, lade dessutom till synes omotiverat på 450 procent – 570 miljoner kronor – på priset när signalsystemen såldes från Bombardier i Sverige till Bombardier i Azerbajdzjan.

Kontraktet var lukrativt för alla inblandade, totalt uppgick det till över 2,7 miljarder kronor.

Läs mer: Muthärvan kring Bombardier växer

Forsberg påpekar att 37-åringen har fått fullmakt av Bombardier i såväl Sverige som Ryssland, det vill säga av högre chefer, att genomföra affären. Rättegången mot honom kan därför ses som början på det rättsliga efterspelet. Brottsutredningen fortsätter mot flera av företagets högsta chefer i Sverige. Det är oklart vad högsta ledningen i Kanada visste. 37-åringen förnekar brott.

Bombardier är en kanadensisk koncern men dess verksamhet i Stockholm, med anor från LM Ericsson, tillverkar järnvägsutrustning och ansvarar för marknaderna i forna Sovjetunionen.

Bombardier ”ser väldigt allvarligt på dessa anklagelser eftersom de utgör påståenden om ett beteende som inte representerar våra värderingar eller de höga krav vi ställer på oss själva, våra anställda och våra partners”, skriver företaget i ett uttalande. Företaget hävdar att det ”stödjer en fullständig redogörelse av ... detta projekt”.

Läs mer: Bombardier kan ha lurat Världsbanken

Bombardier har tidigare avfärdat mutbrott men brutit sina band till Multiserv och suspenderat flera brottsmisstänkta personer från sina jobb.
