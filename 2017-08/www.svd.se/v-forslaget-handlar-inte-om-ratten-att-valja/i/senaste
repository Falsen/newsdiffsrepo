V: Förslaget handlar inte om rätten att välja



Moderaternas högsta företrädare i Stockholm, finanslandstingsråd Irene Svenonius och oppositionsborgarråd Anna König Jerlmyr, fortsätter sin alarmistiska kampanj mot att stoppa vinstjakten i välfärden. Det här gör de med anledning av att regeringen och Vänsterpartiet kommit överens om att lägga fram ett förslag om ett tak för hur mycket skattepengar som företagen ska få plocka ut från välfärden. I sin iver att bevara vinstjakten argumenterar Moderaterna som om de lever i en helt annan verklighet än vi andra.

De allra flesta människor bekymrar sig nog mest över att överhuvudtaget kunna få en god vård och omsorg när de behöver den, inte vem som utför den. Men eftersom en majoritet av befolkningen, också de borgerliga partiernas egna väljare, är emot vinstjakten låtsas Moderaterna som om att det här förslaget handlar om rätten att välja äldreboende, skola eller vårdcentral. Det gör det inte. Det handlar om huruvida resurserna ska stanna i välfärden eller inte.

Det råder kaos i sjukvården. Personalen är slutkörd och flyr yrket. Väntetiderna är långa, flera hundra vårdplatser är stängda och patientsäkerheten är hotad.

Många blivande föräldrar i Stockholmsområdet oroar sig, med all rätt, för var de ska kunna få en plats när vattnet går. Läget i förlossningsvården förvärrades ytterligare våren 2016, när privata BB Sophia plötsligt lade ner. Valfriheten för Stockholms läns blivande mammor har blivit mindre sedan vårdval förlossning infördes, inte större.

Människor upplever själva de problem som finns i dagens sjukvård och de ser behoven av mer resurser till skolan och äldreomsorgen. Resurser som ska gå till de som behöver det mest, som eleven med inlärningssvårigheter som behöver extra mycket stöd och den multisjuka patienten som inte går att hjälpa snabbt med ett enkelt recept. Välfärden måste finnas där även för alla de som aldrig kommer att bli lönsamma kunder för företagen. Därför behöver vi ha kvar resurserna i välfärden och stoppa vinstjakten.

Men Moderaternas prioritering är inte att ta tag i välfärdens problem, utan att värna vårdbolagens fortsatta möjligheter att ta ut skattemedel i vinst.

Clara Lindblom (V)

äldre- och personalborgarråd i Stockholms stad

Håkan Jörnehed (V)

oppositionslandstingsråd i Stockholms läns landsting
