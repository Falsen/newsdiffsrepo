Huvudmisstänkt erkänner dådet – förnekar terror

TT

Abderrahman Mechkah, som ska ha hållit i kniven, hördes i Egentliga Finlands tingsrätt via videolänk från sjukhuset där han vårdas. Förhandlingen skedde bakom stängda dörrar. Yle rapporterar att mannen erkänner handlingar med dödlig utgång, men förnekar mord och terrorhandling. Motivet är oklart.

– Min klient erkänner dråp och att ha skadat personer. Men baserat på vad utredningen kommit fram till hittills, finns inte nödvändigtvis några terroravsikter, säger hans advokat Kaarle Gummerus enligt Reuters.

Ännu en 18-åring har häktats på samma grund, rapporterar Helsingin Sanomat. Han nekar till anklagelserna.

För ytterligare två av de fem misstänkta hålls häktningsförhandlingar under dagen. De senare misstänks för samma brott som, men på den svagare misstankegraden. Samtliga är marockanska medborgare.

Den femte mannen har släppts av polisen, då man inte anser att det finns skäl för häktning. Han är dock fortfarande misstänkt. Polisen uppger också att man samarbetar internationellt för att gripa en sjätte misstänkt för knivdåden.

Abderrahman Mechkah hade sökt asyl i Finland men fått avslag. Beslutet har överklagats och han har ännu inte fått ett beslut som vunnit laga kraft, enligt inrikesdepartementet.

Det var polisen i sydvästra Finland som först fick tips om att Mechkah verkade radikaliserad och lämnade över fallet till Skyddspolisen (Skypo). Några konkreta hot fanns dock inte och 18-åringen fanns inte på Skypos lista över 350 potentiella terrorister.

Enligt utredningsledare Olli Töyräs fokuserar man på att försöka ta reda på om Mechkah handlat självständigt, och vilken eventuell hjälp han fått att begå dåden. Mechkahs identitet och ålder är inte heller helt klarlagda, rapporterar Yle.

– Vi har hans namn, men om det sedan stämmer utreds, säger Töyräs.

Enligt den tyska nyhetskanalen Deutsche Welle kom Mechkah till Finland via Tyskland i början av 2016, och misstänks för flera brott där. Han ska ha använt sig av flera falska identiteter under tiden i Tyskland, enligt nyhetsbyrån DPA. Också två av de andra misstänkta ska vara kända för polisen i Tyskland.

Två personer dödades och åtta skadades i knivdådet på Salutorget i Åbo i fredags. Mechkah sköts ned av polisen vid gripandet.
