”Liberalernas Jas-kritik träffar dem själva”



Försvarsmakten konstaterade 2012 att dagens Jas 39C/D inte skulle vara operativt relevant efter 2025 relativt utvecklingen av stridsflyg i omvärlden. Försvarsmakten rekommenderade därför, efter en omfattande studie och alternativvärdering, en uppgradering av nuvarande Jas 39C/D till Jas 39E. Rekommendationen angav ett behov på 60–80 flygplan där det betonades att om regeringen valde det lägre antalet behövde kompensatoriska åtgärder ske inom främst flygbas- och luftvärnssystemet. Förslaget byggde också på att återanvända delar från dagens version C/D till version E.

Dåvarande Alliansregeringen, med Jan Björklund som vice statsminister, fattade beslutet om uppgraderingen 2012 men valde 60 flygplan, det vill säga det lägre antalet, utan några som helst kompensatoriska åtgärder som Försvarsmakten hade med som en förutsättning. Utöver detta finansierade inte den dåvarande regeringen kostnaderna fullt ut för uppgraderingen från C/D till E.

Argumentet Liberalerna brukar ursäkta sig med är att 2013 befann sig Sverige i ett annat säkerhetspolitiskt omvärldsläge. Krim hade ännu inte annekterats och konflikten i östra Ukraina hade inte påbörjats. Detta är förenklad bild av säkerhetsläget 2013. Redan 2008 hade kriget i Georgien skett. Upprustningen i det ryska västra militärdistriktet och ökat ryskt uppträdande i östersjöregionen var redan då en realitet som Alliansregeringen blundade för.

Liberalerna föreslår nu, fyra år efter deras egna tagna beslut om 60 Jas 39E att nuvarande Jas 39C/D ska behållas inklusive de nya E. Det innebär ett flygvapen som skulle gå från dagens 100 flygplan till 160! Har Liberalerna någon som helst uppfattning om kostnaderna, tidsförhållanden innan piloter och tekniker är rekryterade och utbildade och vilket behov av flygflottiljer som skulle uppstå? Liberalernas förslag är orealistiskt inom överskådlig tid och det bör återigen noteras att det är cirka fyra år efter att de själva inte ens fullt ut finansierade de 60 flygplan de själva var med och beslutade om.

Vi tillförde tillsammans med Moderaterna, Centerpartiet och Kristdemokraterna drygt 10 miljarder mer i försvarsbeslutet 2016–2020 än vad den borgerliga majoriteten i dåvarande försvarsberedningen föreslog. I det paketet ingick bland annat nämnda förstärkning av flygbassystemet. Efter överenskommelse med Moderaterna och Centerpartiet tillförs ytterligare drygt 8 miljarder för att stärka försvarsförmågan under 2018–2020.

Den kritik Björklund och Widman för fram i sin artikel borde de i hederlighetens namn rikta mot sig själva. De är fullt ansvariga för den förra regeringens politik i försvarspolitiska frågor.

Jan Salestrand

statssekreterare, Försvarsdepartementet
