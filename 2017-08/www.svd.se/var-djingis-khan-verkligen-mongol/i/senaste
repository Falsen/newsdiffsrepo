Var Djingis khan verkligen mongol?

Dick Harrison

Djingis khan, som egentligen hette Temüdjin innan han år 1206 satte sig i spetsen för en stamkonfederation och antog det nya härskarnamnet, var mongol, oavsett hur man väljer att tolka termen. Men frågan sätter fingret på en viktig punkt: det är skillnad mellan dagens folkbenämningar – mongoler, kazaker, kirgizer med flera – och de begrepp som möter oss i medeltida källor.

Dagens folk/nationer är resultaten av en jämförelsevis sen historisk utveckling. Under dessa beteckningar har vi fogat samman flera stammar och etniska grupperingar som tidigare räknades som fristående i förhållande till varandra.

På Djingis khans tid, det vill säga på sent 1100-tal och tidigt 1200-tal, var mongolerna en av dessa smärre grupper, vilka endast kontrollerade en del av nuvarande Mongoliet. Naimanerna var en annan grupp, tatarerna en tredje, keraiterna en fjärde, och så vidare. I svallvågorna efter Djingis khans erövringar kom ”mongol”-namnet att bli populärt och därför appliceras på, och anammas av, flera andra grupperingar förutom de ursprungliga mongolerna.

Följden blev att många stammar som tidigare aldrig hade betecknat sig som mongoler successivt började göra det. Samma etnicitetsformativa process ägde rum i andra delar av Centralasien vid flera senare tillfällen – i uzbekernas fall på 1500-talet.
