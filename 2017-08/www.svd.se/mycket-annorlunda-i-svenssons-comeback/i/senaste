Mycket annorlunda i Svenssons comeback

TT

Gustav Svensson fick drygt 18 minuter i Sveriges playoff-retur mot Danmark i Köpenhamn 2015. Ett par månader senare var han även en del av den trupp som tidigare förbundskaptenen Erik Hamrén tog ut till vinterturnén i Abu Dahbi.

Sedan flyttade mittfältaren till kinesiska Guangzhou R&amp;F – och dörren till landslaget slogs igen.

– Det är klart att jag vet att mina val som jag har gjort i min karriär har gjort det svårare för mig att komma med i landslaget. Det har jag varit fullt medveten om. Sedan har jag alltid haft en tro på mig själv och att jag har något att bidra med, säger han.

Och att Svensson har något att tillföra är även en känsla som finns hos Janne Andersson.

Mittfältaren var en av truppens stora överraskningar när förbundskaptenen presenterade truppen till VM-kvalmatcherna mot Bulgarien och Vitryssland.

– Väldigt skönt. Det här är något som man tränar stenhårt för och det finns alltid med i tankarna. Så det här är så klart ett härligt kvitto på att man gör något bra, säger han.

TT: Vad har du märkt för skillnader sedan senast?

– Det är ganska mycket som är annorlunda, tycker jag. Det är en väldigt positiv anda just nu, och det har väl mycket att göra med att resultaten har varit bra. Allt känns som en väl fungerande maskin. Det är kul att komma hit och försöka hitta en plats i det, säger han.

30-åringen lär dock inte vara aktuell för en plats i startelvan redan mot Bulgarien.

Albin Ekdal, Jakob Johansson och Sebastian Larsson ser ut att prioriteras före Seattle-spelaren men Gustav Svensson – vars plan är att återvända till IFK Göteborg efter kontraktets slut med Seattle – finns där bakom och om Andersson vill ha lite extra fysiskt spel är han redo att kliva in på Nationalstadion Vasil Levski.
