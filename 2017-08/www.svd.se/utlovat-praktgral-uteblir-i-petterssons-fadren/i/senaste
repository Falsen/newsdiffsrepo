Fadren
Utlovat praktgräl uteblir i Petterssons ”Fadren”

Lars Ring

En svart scen, två notställ för manus och en man och en kvinna som på en gång läser sig igenom det Strindberg kallar sorgespelet ”Fadren” och diskuterar vad man får och inte får göra med en klassiker. Här ska, visar det sig, inte spelas utan mer framläsas ett pedagogisk samtal om vad teater kan vara, och hur en text och dess mening ständigt förändras.

Teater är en konstart som består av olika delar. En text och med den ofta en biografisk tradition. En regissör som ska skapa ny energi, och en samtida tolkning. Plus en skådespelargrupp som ska gestalta den fusion som den nya iscensättningen skapat. Ofta via en spelstil som ännu är del av en sekelgammal psykologisk realistisk tradition.

Man kan tycka att det är märkligt att någon ännu blir upprörd över att unga regissörer använder klassikerna som Legolådor och bygger sig uppsättningar som prövar nya konstellationer och maktanspråk. Johan Rabaeus blev dock ilsken när han såg den version av ”Vildanden” som Anna Pettersson stod för på Dramaten 2015. Den var klåfingrig, ansåg han. Hon blev mer förtjust än förskräckt och fick för sig att sätta upp detta gräl på scenen, först på Strindbergs Intima teater där hon just blivit chef och sedan på Dramaten. Två jämngamla teatrar som delar den svenska svårmodstraditionen Strindberg-Bergman-Norén.

Något strindbergskt råkurr blir det nu inte. Ingen får för sig att dänga till kontrahenten med mytologiska referenser. Inga struptag tas, varken bildliga eller faktiska. Istället får publiken en timslång lektion om dekonstruktion och en svenskt behärskad redovisning av olika åsikter – där utgångsbråket blivit mildrat under repetitionstiden och förvandlat till en munter, nästan öm uppgivenhet inför tid, könsbundna strukturer och genuspolitiska meningsskiljaktigheter.

Textläsning blandas med åsiktsluftning. Anna Pettersson menar att dekonstruktion, att slå sönder och sätta ihop, är det enda meningsfulla sättet att handskas med klassiker, särskilt för att ljussätta tidsbundna könsroller. Johan Rabaeus har en mer romantisk syn på texten som färdigt konstverk som redan innehåller ståndpunkter och krutladdningar. Båda talar om texten som ett eget landskap – som en faktisk om än historisk verklighetsbeskrivning man har att ta ställning till. August Strindberg själv är lämnad därhän och det är faktiskt skönt, att slippa alla biografiska notiser och förklaringsmodeller.

Tilläggen är relativt få, en fantasi om hur rollerna en gång möttes. Mycket är struket, och ersatt av diskussioner om vem som har makt på scenen – vilka som får göra sin röst hörd. Anna Pettersson säger att hon ibland blir uppgiven av att ständigt känna sig tvungen att slåss. Rabaeus erkänner att han är rädd för förändringar. Till sist sitter båda där iförda tvångströjor, båda just som rollen Adolf, han som – enligt Strindberg – blir övermannad av ett kvinnokollektiv som med list besegrar manligheten.

Iscensättningen undviker medvetet alla tekniska effekter. Texten läses från manus så gott som utan psykologisk färgning. Det är på en gång metateater och antiteatralt. Stillsamt, en aning uppgivet. Det är där, mot slutet, man inser att Anna Pettersson och Johan Rabaeus själva blir ett slags spegelbilder av Ryttmästaren och Laura. Det skänker ännu en dimension. ”Fadren” blir en obduktion, lågmäld och avskalad om än nära och charmig. Iscensättningen kräver helt klart en seriöst intresserad publik.
