Väljare kan hoppas på välfylld valbudget

TT

Nu samlas regeringens ministrar på Harpsund för den årliga budgetgenomgången. Finansminister Magdalena Andersson (S)väntas ge en mycket ljus bild av Sveriges ekonomi.

Så sent som i slutet av juni bedömde hon att BNP växer med 2,3 procent 2018 och att statsfinanserna går med många miljarder plus. Med en välfylld statskassa får regeringen ett guldläge valåret 2018.

Statliga Konjunkturinstitutet (KI) spådde i sin augustiprognos att det finns utrymme för ofinansierade reformer för 12 miljarder kronor. Reformer som kan få väljarna på gott humör.

Regeringen har redan utfärdat löften eller skapat förhoppningar om satsningar för mer än 12 miljarder. Försvaret har lovats 2,7 miljarder och polisen 2 miljarder i höjda anslag nästa år. Dessutom har finansministern aviserat 5 miljarder till vård, skola och omsorg. Och sedan tidigare har pensionärerna utlovats sänkt skatt.

Regeringen har nu också en sista chans att infria ett dyrt vallöfte från 2014 som är svårt att backa ifrån – höjt barnbidrag med 100 kronor i månaden. Prislappen ligger på runt 2 miljarder kronor. I sitt skriftliga sommartal förra helgen uppgav statsminister Stefan Löfven (S) att regeringen vill prioritera barnfamiljernas ekonomi i budgeten.

Därmed skulle det reformutrymme som KI spått redan vara slut. Men på Harpsund på torsdag kan finansminister Andersson göra bedömningen att utrymmet är större än 12 miljarder.

– Historiskt har regeringen haft en mer optimistisk syn på den ekonomiska utvecklingen än vad vi har, säger Ylva Hedén Westerdahl, prognoschef på KI.

Dessutom är KI:s bedömning ganska försiktig. Den bygger på att regeringen ska klara överskottsmålet plus ha en extra marginal.

Men om regeringen siktar in sig på den nya nivå som föreslagits för överskottsmålet – ungefär 0,3 procent av BNP – så får man 5–10 miljarder till att använda för ofinansierade reformer, enligt KI.

Dessutom kan regeringen få fram mer pengar genom att fylla på statskassan genom skattehöjningar eller besparingar. Den funderar nu på tre skatteförslag som skulle inbringa drygt 5 miljarder kronor nästa år. Det handlar om en flygskatt, att fler ska betala statlig skatt och ändrade regler för delägare i fåmansbolag.

Men Alliansen har hotat med att fälla ministrar med misstroendeförklaringar i riksdagen om förslagen läggs fram. Därför har regeringen ännu inte satt ned foten om vilka förslag man ska gå vidare med.

Det starka ekonomiska läget gör att regeringen har råd att avstå från ett eller flera av skatteförslagen.

– Särskilt om man siktar på ett lite lägre överskottsmål än vad vi gör, säger Ylva Hedén Westerdahl på KI.

Enligt Expressen är regeringen redo att nöja sig med flygskatten. Den är viktig för Miljöpartiet som kämpar med usla opinionssiffror. Att uppgifterna om regeringens skatteöverläggningar kommit ut i media kan tyda på att man från regeringshåll vill se hur Alliansen reagerar på beskedet om att bara flygskatten blir av.
