Prodell: "Aldrig tidigare stått i mål"

TT

Med bara sekunder kvar av ordinarie tid gjorde Kevin Stuhr Ellegaard en misstajmad utrusning och fick syna det röda kortet efter att ha mejat ner en motståndare. Med samtliga tre byten redan gjorda fick Elfsborg ställa en utespelare i mål.

Målvaktshandskarna gavs till anfallaren Viktor Prodell.

– Det var inte självklart att jag skulle stå. Jag har aldrig tidigare stått i mål, men när ingen annan var sugen så gjorde jag det, säger han till Radiosporten.

Ett utmärkt läge för Landskrona Bois, serieledare i division 1 södra, som tidigare under matchen också decimerats till tio man efter en utvisning.

Men Prodell behövde knappt ingripa den första förlängningskvarten. Direkt efter avspark i andra provade Landskrona en fräckis med skott från halva plan. Prodell hann dock reagera i tid och lyckades tippa bollen till hörna. I övrigt var anfallaren rätt sysslolös mellan stolparna.

– De hade inga heta lägen, det hade de inte, analyserar Prodell.

Prodell behövde aldrig testa sina färdigheter som straffräddare. I den 115:e minuten avgjorde Emir Bajrami med sitt andra mål i matchen.

– Jag kände bara "inga straffar nu". Nu får de räcka, tänkte jag, haha. Jag var väldigt glad att det inte blev straffar.

Malmö FF missade gruppspelet i fjol efter en chockförlust mot Landskrona. I år undvek överlägsna allsvenska serieledaren ett nytt fiasko. Men det började inte bra för skåningarana mot division 2-laget Trollhättan.

Redan i den tredje minuten avlossade Charles Ikenna Kean ett kanonskott i krysset och firade, passande, med ett par frivolter. Men MFF vände och vann med 4–1 i Carlos Strandbergs debut. Anfallaren blev dock mållös.

AIK behövde en tveksamt utdömd straffspark för att besegra Katrineholms-klubben Värmbols FC, hemmahörande i division 2, med 1–0. Bollen såg ut att ta Värmbolspelaren Eric Ackons i ansiktet men domaren dömde för hands.

– Den tog i ansiktet. Den tog aldrig på handen. Handen var inte där, säger Ackon till C More.

Nicolas Stefanelli gjorde mål på straffen.

Av de 13 allsvenska lag som spelat omgång 2 var det bara AFC Eskilstuna som misslyckades att avancera till gruppspelet efter förlust borta mot Vasalund med 1–3.

Jönköpings Södra tog sig vidare med ett nödrop mot Utsiktens BK. Arni Vilhjalmsson gjorde hattrick för smålänningarna. Andra målet betydde 2–2 med fem minuter kvar. I förlängningen avgjorde han i 115:e minuten.

Häcken stod för kvällens största utklassning. Division 4-laget Kvibille slogs tillbaka med 9–1. Chisom Egbuchunam gjorde hattrick och nyförvärvet Mathias Ranégie två mål.

Sex matcher spelas på torsdag och regerande cupmästaren Östersund, som kvalar till Europa League, möter Härnösand vid ett senare datum.
