Janerik Larsson:
Om borgerlig samverkan - en tillbakablick

Janerik Larsson

När jag började min journalistbana på Kvällsposten i början på 1960-talet var Sydsvenskans chefredaktör Olof Wahlgren den pådrivande kraften bakom Medborgerlig samling vars mål var en borgerlig regering.

Det var inte en tanke som var populär i den borgerliga partierna.

Wikipedias version:

Medborgerlig samling, MbS, var ett svenskt borgerligt parti, som bildades 1964 och avvecklades efter valet 1968. Det syftade till att öka samarbetet mellan de borgerliga riksdagspartierna, som då utgjordes av Centerpartiet, Folkpartiet och Högerpartiet. Under 1950-talets val hade de borgerliga partierna befunnit sig i opposition trots att de hade större stöd i väljarkåren än socialdemokraterna. En av orsakerna var att Centerpartiet (dåvarande Bondeförbundet) samarbetade och ingick i en koalitionsregering med Socialdemokraterna. Men det berodde också på att de borgerliga rösternas fördelades mellan olika partier, och tanken var att ett samarbete eller samgående mellan dem skulle öka chanserna att besegra Socialdemokraterna. I efterdyningarna av valet 1968 avvecklades MbS och huvuddelen av de verksamma återgick till sina respektive partiorganisationer.

Oavsett detaljerna i den redovisningen så är den i huvudsak korrekt.

Jag upplevde sedan när jag 1970 gått över till Sydsvenskan hur otroligt motvilligt väljarnas besked 1976 togs emot: de tre partierna fick majoritet i riksdagen. Tre partier som inte var överens om något skulle nu ta ansvar för landet.

Före valet hade jag ordnat en fotografering av de tre partiledarna (Fälldin, Bohman och Ahlmark) och det är fortsatt starkt i mitt minne hur illa de tyckte om varandra.

Det blev en Fälldin-regering 1 som sedan blev en Fälldin-regering 2 och det dröjde till valet i september 1982 innan socialdemokraterna återkom till makten och den borgerliga alliansen äntligen slapp ta ansvaret.

Sen kom det en ny borgerlig regering 1991 och den och den första Reinfeldt-regeringen är exemplen på borgerlig reformpolitik som faktiskt fick betydelse för framtiden.

Men valet 2010 förändrade igen bilden. Att hantera en minoritetsregering beroende av SD i riksdagen var inte något som de ingående partierna älskade.

Valet 2014 skapade sedan den situation som vi fortsatt lever med. Decemberöverenskommelsen var en produkt av Fredrik Reinfeldts linje i valrörelsen bl a i migrationsfrågan.

I praktiken upphörde den Allians som Reinfeldt varit med och skapat inför valet 2006 efter valet 2014. I valet att regera med SD-stöd på samma sätt som Carl Bildts regering regerat med Ny demokrati-stöd ansågs otänkbart. Resultatet blev DÖ och en opposition som i praktiken inte var en opposition.

Att Alliansen upphörde att existera i och med DÖ är något som ett betydande antal väljare insett och utsikterna för valet 2018 är enligt min mening mycket dåligt.

Fiktionen Alliansen borde avskrivas och partierna borde upphöra söka hålla fiktionen vid liv.

Sedan kan man kanske efter nästa val göra samma sak som 1976, dvs skapa en regeringspolitik efter valet även om det inte fanns någon före valet.

Men just tycks det mest sannolika vara att det enda parti som verkligen tycks vilja regera, socialdemokraterna, kommer att fortsätta göra så efter valdagen 2018.

Exakt hur den parlamentariska ekvationen kommer att se ut återstår att se men för den som önskar att Vänsterpartiet inte ska spela en central roll för Sverige väg framåt återstår en knepig tid.
