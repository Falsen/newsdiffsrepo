Hela Stockholms Isaak Hirsch : grosshandlare, byggherre, donator 1843-1917
Slyngeln som bebyggde Strandvägen

Fredrik Sjöberg

Om Isaak Hirsch hade varit barn i dag, och inte vid mitten av 1800-talet, hade han troligen fått en diagnos. Adhd kanske. Möjligen hade man också medicinerat bort något av hans begåvning, i all välmening förstås, eller på grund av bristande resurser i skolan. I stället skickades han till Småland. Det hjälpte.

I sin biografi över Hirsch, på sin tid berömd grosshandlare och byggherre, berättar Anders Johnson att pojken hade svårt att sitta still. I skolan ska han ha varit en obildbar slyngel som i huvudsak sysslade med att slita ut kläder genom slagsmål, och senare, som affärsman, var han jämt på språng. Först när han som gammal tvingades amputera benen lugnade han sig något.

Isaak Hirsch (1843–1917) har aldrig blivit helt glömd. Inte minst Per Wästberg har i flera av sina böcker bevarat minnet av denna originella människa. Fastän han var som en karikatyr, och därtill måttlöst rik, blev han med åren mycket omtyckt, för att inte säga folkkär. Lite som Leif GW Persson, en tokrolig gummituta som kommer undan med vad som helst.

Johnsons bok ”Hela Stockholms Isaak Hirsch” är inte påfallande välskriven. Bitvis gör den ett ofärdigt intryck, full av pliktskyldiga uppräkningar av släktingar och företagsaffärer. Ändå tränger åtminstone tre större historier fram, berättelser av ett bestående värde, alla speglade i en ovanlig människas liv.

Först Stockholms judiska befolkning, dels de äldre familjer, tidigt välbeställda, som invandrade från Västeuropa för ett par hundra år sedan, dels den större och vanligen fattigare grupp som kom österifrån i slutet av 1800-talet, på flykt undan den tidens pogromer. Det här är en historia som har berättats förr, men den upphör ändå inte att fängsla.

Länge tvingades judarna att hålla sig på sin kant. De fick inte bo var de ville, inte gifta sig med kristna, inte arbeta med vad som helst och så vidare, men friheten kommer vartefter, och när Hirsch bygger sitt imperium är det mera som företagsam stockholmare sedan fyra generationer än som medlem av mosaiska församlingen.

Det andra stråket i boken handlar om pengar, både näringslivshistoria, som är Johnsons hemmaplan, och den av rikedomens vägar som leder till välgörenhet. Hirsch hade turen att leva under en vild expansionsfas; Stockholms invånarantal ökade under hans liv från 86 000 till 413 000. Man började dra vatten och avlopp, järnvägar byggdes och mängder av bostäder behövdes.

Detta var också grosshandlarnas och de privata byggherrarnas tid. Först senare kom de stora partihandelsföretagen och byggbolagen. Inte konstigt att karln blev rik. Man får intrycket att en man med hans energi helt enkelt inte kunde misslyckas. Och efteråt skänkte han bort nästan allt. Pengarna ligger ännu i Stiftelsen Isaak Hirschs minne.

Den tredje berättelsen handlar om byggnadshistoria. Som tomtspekulant var Hirsch snabb som en vessla, men många fastigheter behöll han länge nog för att bebygga. Bara på Strandvägen uppförde han tio hus. Och eftersom han älskade teater köpte han ett helt kvarter i hörnet Vasagatan/Kungsgatan och lät bygga Oscarsteatern.

Ja, och så han själv då, den odräglige pojken som skickas till släktingar i Bruzaholm i Småland för att lära sig veta hut och jobba på järnbruk. Den biografiska tråden är inte utan poänger; själva porträttet av en lättrörd, godmodig och uppenbart naiv man, på gränsen till barnslig.

Gift var han aldrig. Som Per Wästberg en gång skrev, nu citerad av Johnson: ”Kom äktenskap på tal, ursäktade han sig med att för en affärsman med starka erotiska böjelser var institutionen alltför tidskrävande.” Sålunda räknades hans två erkända barn till den i dag sällan åberopade kategorin ”moder okänd”.

Litterärt sett hör ”Hela Stockholms Isaak Hirsch” till den artiga jubileumsprosan – boken ges ut jämnt 100 år efter Hirschs död – men författaren lyckas ändå hålla mig på gott humör ända till slutet, eller strax före. Att i en bok av det här slaget, som inom sig bär ett myller av namn, underlåta att göra ett personregister är ett svårförlåtligt tjänstefel.
