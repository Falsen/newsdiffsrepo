Försvaret fick tidig information om IT-härvan

TT

Försvarsmakten har tidigare uppgivit att den informerats av Säkerhetspolisen i februari 2016 om säkerhetsbristerna hos Transportstyrelsens IT-drift.

Nu visar det sig att Försvarsmakten fick uppgifterna redan i oktober 2015, skriver Dagens Nyheter.

Försvaret fick information om bristerna genom sin underrättelsetjänst Must som inledde motåtgärder för att framför allt skydda hemliga svenska agenter som arbetar under täckmantel och falska namn, skriver tidningen.

Först i februari 2016 informerades överbefälhavaren Micael Bydén och i mars samma år fick försvarsminister Peter Hultqvist (S) besked.

Försvarsmakten bekräftar att den fick vetskap om säkerhetsbristerna under hösten 2015.

– Den formella informationen fick vi från Säkerhetspolisen i februari 2016, men vi fick underhandsinformation från Säpo redan hösten 2015. Då flaggade man upp och jobbade med detta på en gång. Vi vidtog alltså åtgärder redan hösten 2015, säger Jesper Tengroth, pressekreterare vid Försvarsmakten, till Dagens Nyheter.
