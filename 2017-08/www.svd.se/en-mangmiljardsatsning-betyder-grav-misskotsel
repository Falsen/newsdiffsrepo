Tove Lifvendahl:
Mångmiljardsatsning betyder grav misskötsel

Tove Lifvendahl

En och en halv timme innan Stefan Löfvens sommartal höll han presskonferens med Morgan Johansson. ”JUST NU: Satsning från regeringen”, rapporterade nyhetsmedierna. Socialdemokraterna twittrade: ”Vi satsar 7 miljarder på polisen 2018-2020. Största polissatsningen på 2000-talet för fler lösta brott, närvaro i hela landet + fler poliser”. Den delen av samarbetsregeringen som utgörs av Miljöpartiet, teg.

Det här är bara ett i raden av otaliga utspel från partierna under det valår som nu inleds med partiledarnas sommartal. Och det är en sådan chimär. Det är vårt eget fel; att partierna tror sig vinna på att sätta bilden av att de satsar på något, är för att vi i tillräckligt stor utsträckning svarar opinionsmässigt på sådana utspel.

Det går att förstå. Går man på knäna i klassrummet, låter ”satsningar på skolan” förstås lockande. Och det är mindre ansträngande att köpa röster med de enklare budskapen, än de kärva, som vad den nya generaldirektören för Skolverket ger.

I en välkommet vuxen intervju i Dagens Samhälle (17/8) förklarar han elementa: ”Vet man inte vad man ska göra hjälper det ju inte att få mer pengar.” Dessutom menar han att det finns risk att ytterligare pengar bara bekräftar lärares och skolledares bild av att de är offer för svåra omständigheter, vilket kan förhindra nödvändiga omprövningar av hur man arbetar.

”Ansvaret skjuts över på någon annan. Om man ser sig som hjälpbehövande kan det skapa en kultur där man inte kavlar upp ärmarna och gör det man ska, det vill säga det som gynnar eleverna. Vi behöver föra mer diskussioner om vad vi faktiskt gör med de resurser vi har, och om vi borde göra något annat.”

”Låt stå” trenne gånger på svart griffeltavla, nu när valfläsket börjar osa. Också apropå Löfvens polismiljarder. Att polisen behöver fungera bättre är ingen nyhet. Att dess organisation inte varit ändamålsenlig är också känt. Det är möjligt att det behövs mer resurser för att få till en godkänd situation.

Men hade detta skötts ordentligt och löpande, hade ”den största satsningen under 2000-talet” inte behövt göras – och diskussionen huruvida ”kris” är ett adekvat ord att använda för att beskriva sakernas tillstånd, hade inte heller ägt rum.

Den inre säkerheten är jämte den yttre, statens grundläggande uppgifter. Dessa ska hållas i sådan trim och sådant skick att större satsningar inte behöver aviseras som ett lotterimässigt guldregn, utan varje år genomgå en besiktning.

En nyttig idiot ger regeringen applåderna de eftersöker. En vuxen väljare förklarar i stället att regeringen borde skämmas för att ha skött saken så illa att de nu behöver skjuta till denna enorma summa för att kunna börja räta upp skutan, från vilken besättningen under lång tid flytt, medan piraterna har tillåtits härja fritt i flera farvatten.

Det vill säga, om inte med begreppet satsning avses samma risktagande som när man satsar på en häst – man hoppas att den ska vinna men har egentligen ingen susning om hur det ska gå.
