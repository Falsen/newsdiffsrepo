Statsvetare: Tydlighet om SD kan rädda Kinberg Batra

Jan Majlard

Det var i januari som partiledaren öppnade för samarbete med SD i riksdagens olika utskott.

– Men dörren öppnades bara på glänt. Det är svårt att göra både och. Man hamnar mitt emellan. Spänningarna inom partiet har därför bara ökat, säger Jonas Hinnfors.

Fredrik Reinfeldt var sedan han installerats som partiledare efter valförlusten 2002 snabb att sätta ned foten.

– Detta var linjen. Han var tydlig. Man gjorde uppgörelser med Miljöpartiet angående flyktingar. Många inom partiet knöt näven i fickan. Det var upp och ner. Men tillsammans med alliansen som skapades 2004 växte man sig starkare. Det kan vara så att Anna Kinberg behöver profilera en kabinettsfråga och köra över en grupp inom partiet, säger Jonas Hinnfors.

Spänningar inom ett parti behöver inte leda till avgång. Göran Hägglund (KD) satt kvar sedan Mats Odell utmanat honom 2012. Likaså gör Jan Björklund trots att Birgitta Ohlsson lanserat en motkandidatur.

– I någon mening indikerar inre partikritik en viss vitalitet.  Men när det gäller utvecklingen inom Moderaterna är det snarare ett tecken på att spänningarna skadar partiet, vilket gör det svårt att sätta fokus på policyfrågor. De drunknar, säger Jonas Hinnfors.

Decemberuppgörelsen efter valförlusten 2014 ska enligt flera bedömare ha skapat en uppdämd frustration inom Moderaterna.

– De som vill stärka samarbetet med SD är samma personer som tyckte illa om Decemberuppgörelsen. Jag tror att partiledningen underskattade kraften i det, även om det var KD som såg till att uppgörelsen föll, säger Jonas Hinnfors.

Han säger att det går en linje genom Moderaterna där nationell konservatism och liberalism trängs med varandra.

– Det gör det svårare att analysera bevekelsegrunderna för de negativa rösterna mot Anna Kinberg Batra. Är det personen eller politiken kritikerna är ute efter. Det blir som ett svart hål, säger Jonas Hinnfors.

Kommer hon att sitta kvar?

– Det står och väger. Kommer man över en viss punkt av distrikt som ansluter sig blir det svårt. Om till exempel hela Skåne skulle gå emot blir det nog tungt att sitta kvar även om partiledaren än så länge är stursk och visar upp en ”stiff upper lipp”, säger Jonas Hinnfors.

Statsvetare Malena Rosén Sundström tycker att Anna Kinberg Batra lastas hårt för otydligheten inom moderaterna.

– Bara för att hon skulle försvinna blir man inte bättre på att kommunicera. Det måste finnas folk runt henne som kan hjälpa, säger statsvetaren.

Malena Rosén Sundström riktar också in sig på Moderaternas förhållande till Sverigedemokraterna.

– Vad vill de egentligen? Det fanns en stark opinion inom partiet att ta tag i invandringsfrågan. Utspelet i vintras kan ha varit en konsekvens av att man ville tillgodose dessa krafter. Utspelet var tillräckligt starkt för att väcka anstöt. Mer liberala väljare har gått till C istället, säger Malena Rosén Sundström.

Hon drar en historisk parallell om att tillgodose krav inom egna led:

– När Mona Sahlin som partiledare (S) formade ett samarbete med MP ville hon inte ha med V. Det har hon berättat i efterhand. Men trycket inom partiet blev för starkt, säger Malena Rosén Sundström.

Sitter Anna Kinberg Batra kvar?

– Forskning av mina kollegor på Göteborgs universitet inom svensk politik säger att partiledaren sällan är ett flöte. Däremot kan hon eller han bli ett sänke. Det är ett jättesvårt läge för Moderaterna, inte minst med den relativt korta tid som återstår till valet. Om hon skulle tvingas bort är det inte säkert att det blir en ”quick fix” som skulle fungera,  säger Malena Rosén Sundström.
