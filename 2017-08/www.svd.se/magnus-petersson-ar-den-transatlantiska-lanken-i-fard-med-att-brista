Magnus Petersson: Är den transatlantiska länken i färd med att brista?



Att Brexit och valet av Donald Trump till amerikansk president har skapat sådana obehagskänslor i Väst, beror säkerligen på att händelserna förra året lades till en lång rad andra negativa händelser som inträffat de senaste tio åren: Georgienkriget, Rysslands annektering av Krimhalvön och dess lågintensiva krigföring i östra Ukraina, den antidemokratiska utvecklingen i Turkiet, tillståndet i Mellanöstern mer generellt, Kinas aggressiva uppträdande i Asien samt radikaliseringen av inrikespolitiken i många av Europas länder.

Brexit och Trump har för många kommit att symbolisera ifrågasättandet av den liberaldemokratiska, regelstyrda världsordning som Väst så länge gemensamt försvarat. ”Geopolitikens återkomst” med anti-liberala, revisionistiska stater på flera håll i det internationella systemet som försöker undergräva den rådande ordningen, osämja inom det västliga lägret och inrikespolitisk turbulens är dåliga nyheter för säkerheten i världen – och inte minst för det transatlantiska säkerhetssamarbete som vår egen svenska säkerhet är direkt beroende av.

Av de politiska utmaningar som NATO står inför är kanske synen på Ryssland, frågan vad alliansen bör ägna sig åt respektive olika uppfattningar om bördefördelningen de tre svåraste. Även om den amerikanska kongressen just nu uppträder resolut mot Ryssland, verkar Trump själv anse att Ryssland är en värdefull partner med en beundransvärd ledare. I Europa är synen på Ryssland också delad; i nordöst uppfattas Ryssland som ett första rangens säkerhetsproblem, medan de flesta NATO-länder kring Medelhavet ser andra säkerhetsproblem som större.

Denna polarisering har också relevans för vad medlemmarna anser att NATO ska ägna sig åt. Trump verkar mena att NATO ska vara ett instrument för terroristbekämpning i Mellanöstern (gärna tillsammans med Ryssland). Länderna kring Medelhavet vill att resurserna ska läggas på polisverksamhet på hav och land för att förhindra ett okontrollerat inflöde av flyktingar, droger och vapen från Mellanöstern och Nordafrika.

Medlemsstaterna i nordöst, slutligen, vill att NATO ska ägna sig åt traditionell avskräckning och uppbyggnad av ett ordentligt försvar av alliansens territorium mot Ryssland.

Den tredje utmaningen, bördefördelningen inom alliansen, har funnits så länge som NATO har existerat, men den har fått en ny dimension genom Trumps antydningar om att NATO:s försvarsgarantier kanske inte gäller för de stater som inte satsar två procent av BNP på försvar. Dessutom har han hävdat att medlemsländer som inte spenderat två procent av BNP på försvar är skyldiga alliansen, alternativt USA, enorma belopp.

Sådana märkliga uttalanden späder naturligtvis på den dåliga stämningen inom alliansen och minskar USA:s trovärdighet som internationell aktör och ledare av den fria världen.

Till saken hör dessutom att många europeiska länder satsar mycket stora belopp på att förebygga krig och konflikter, bland annat i form av bistånd. Och NATO:s europeiska medlemmar satsar redan cirka tre gånger så mycket på försvar som Ryssland.

Alliansens militära utmaningar handlar först och främst om militära resurser. Det finns – och har alltid funnits – ett ”resursgap” mellan USA och resten av alliansen. USA:s militära kapacitet är enorm och USA är numera det enda land i alliansen som kan föra storskaliga, långvariga krig helt på egen hand om det skulle behövas.

Men det finns också ett resursgap mellan många av alliansens medlemmar i Europa. Flera länder – till exempel Norge – har, eller är i färd med att skaffa sig, moderna militära resurser och har en krigsmakt i relativt gott skick. Men många andra länder – till exempel det allt viktigare Tyskland – har en omodern krigsmakt som är i stort behov av investeringar och reformer.

Allra mest problematiskt på resurssidan är dock att det finns för få av dem. De flesta europeiska NATO-medlemmar har i dag så små krigsmakter att de inte längre kan operera över tid (uthållighet), i flera riktningar samtidigt (flexibilitet) eller ta förluster (sårbarhet). Och allt detta beror till stor del på bristande koordinering och samarbete när det gäller generering av militära resurser, eftersom det i stort sett sker på nationell basis.

MAGNUS PETERSSON

Professor

Chef för Senter for transatlantiske studier

Institutt for forsvarsstudier i Oslo

Hur mår den transatlantiska länken? Fortsättning följer i morgon i Säkerhetsrådet.
