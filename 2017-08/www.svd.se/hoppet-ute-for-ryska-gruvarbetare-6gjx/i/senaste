Hoppet ute för ryska gruvarbetare

TT

Sökandet efter åtta gruvarbetare som blev instängda i en diamantgruva i nordöstra Ryssland för tre veckor sedan har avbrutits, meddelar gruvföretaget Alrosa.

Inga livstecken tros ha kommit från dem sedan Mirgruvan i Jakutien blev översvämmad den 4 augusti. Dessutom utvecklades situationen i gruvan så att också räddningsarbetet blev mycket farligt.

Totalt kunde 142 gruvarbetare evakueras samma dag, medan en person hittades vid liv dagen efter.

Alrosa är Rysslands största diamantföretag. Mirgruvan ligger omkring 400 mil öster om huvudstaden Moskva.

En brottsutredning pågår enligt tidigare rapporter för att klargöra om säkerhetsregler har åsidosatts.

Gruvföretaget kommer att betala ut ersättning på totalt 14,4 miljoner rubel (knappt två miljoner kronor) till gruvarbetarnas anhöriga.
