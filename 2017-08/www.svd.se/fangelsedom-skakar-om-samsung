Fängelsedom skakar om Samsung

Tomas Augustsson

Lee Jae-yong, sonson till grundaren av Samsungkoncernen, har dömts till ett fem år långt fängelsestraff. Efter en rättegång som pågått i ett halvår och där åklagaren velat se honom dömd till tolv år i fängelse fälls nu Lee Jae-yong för bestickning, förskingring, mened och för att ha gömt tillgångar utomlands.

Den 49-årige Lee Jae-yong har tillbakavisat anklagelserna och hans advokater har sagt att domen ska överklagas.

Lee Jae-yong har beskrivits som Sydkoreas tyngste makthavare och han har i praktiken fungerat som ledare för hela den stora Samsunggruppen sedan hans far Lee Kun-hee, som är ordförande, drabbades av en hjärtattack 2014.

För att säkra familjens fortsatta kontroll över Samsung har Lee Jae-yong genomfört en del affärer som varit kraftigt ifrågasatta. För att få igenom affärerna ska han och ett par andra Samsunghöjdare, som nu också dömts till fängelse, ha gett stora summor, motsvarande hundratals miljoner kronor, till Choi Soon-sil.

Den senare var en nära vän och livsstilscoach till Sydkoreas tidigare president Park Geun-Hye. En del av pengarna ska bland annat ha gått till att finansiera Choi Soon-sils dotters omfattande ridverksamhet.

Genom att betala ut pengarna uppges Samsungledningen har försökt få den dåvarande presidentens stöd för affärerna. Resultatet blev i stället att hon tvingades avgå efter att skandalen briserat och Park Geun-hye står nu själv inför en korruptionsrättegång.

Hela agerandet har lett till kraftiga politiska protester i Sydkorea och i maj kunde Moon Jae-in ta över som ny president. Han har tidigare sagt att det ska bli ett slut på vanan att presidenten ofta benådar de höga företagschefer som dömts för olika typer av ekonomiska oegentligheter. Motivet har då varit att Sydkoreas ekonomi skulle skadas för mycket om cheferna sitter i fängelse.

Om benådningarna upphör kan det få stor betydelse för Sydkoreas stora företagsgrupper, chaebol. De anses ofta ha spelat en helt avgörande roll för den remarkabla ekonomiska utveckling Sydkorea haft sedan Koreakriget tog slut.

I tätt samförstånd med den politiska eliten har de styrt Sydkoreas näringsliv. Men samarbetet har många gånger blivit alltför tätt och åtskilliga företagsledare har dömts i korruptionsrättegångar.

Om benådningarna av de höga cheferna upphör kan det sätta hård press på företagsgrupperna att se över hur de arbetar. Det kan i så fall också förbättra ställningen för de mindre aktieägarna och för småföretag.

En stor fråga nu är förstås hur domen påverkar Samsung, och i synnerhet då den viktigaste delen av gruppen, Samsung Electronics som främst är känt för att vara världens största tillverkare av mobiler och en världsledare inom datachip.

Än då länge verkar korruptionsanklagelserna inte ha satt några spår alls. Under senaste kvartalet noterade Samsung en ny rekordvinst på 78 miljarder kronor och hittills i år har aktien gått upp med 30 procent på börsen.

Samsung har också fått ett bra mottagande av sin nya toppmodell mobilen Galaxy S8 och alldeles nyligen lanserade bolaget nya Galaxy Note 8, en stor variant av mobilen. Det senare får betraktas som ett utslag av gott självförtroende.

För ett år tidigare drabbades Samsung nämligen av ett enormt bakslag när föregångaren Note 7 visade sig ha ett fel som gjorde att mobilen kunde överhettas och både brinna och explodera. Samsung tvingades dra tillbaka produkten och det hela beräknas ha kostat bolaget omkring 50 miljarder kronor.
