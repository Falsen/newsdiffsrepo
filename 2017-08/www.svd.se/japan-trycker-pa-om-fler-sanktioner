Japan trycker på om fler sanktioner

TT

Japan pressar USA att föreslå nya sanktioner mot Nordkorea, efter att diktaturen i veckan skjutit upp en robot som passerat över norra Japan.

Det är traditionellt USA som tar fram förslag på sanktioner mot Nordkorea. Utkastet diskuteras först med Kina innan övriga 13 medlemmar i FN:s säkerhetsråd involveras i arbetet.

En talesperson för USA:s delegation i FN säger dock att landet inte arbetar på någon ny resolution.

Nordkorea varnar Japan för att landet står enat med USA mot diktaturen.

"Japan kommer nu fram med ärmarna upprullade för att stödja sin herres krig mot DPRK", skriver den statliga nyhetsbyrån KCNA.

Nordkorea sköt i tisdags morse upp en robot som flög över Japans nordligaste huvudö Hokkaido innan den föll ned i havet. Landet har tidigare meddelat att fler robottest planeras.
