Duvorna som väljer bort flyget
Malin Ekman

De tvekar lite, ser sig omkring. Lyckas med konststycket att se obrydda och på samma gång vaksamma ut. Det är lugnt på perrongen. Människan som står närmast är tillräckligt långt borta för att inte utgöra något hot. De inväntar signalen, närmar sig tåget. Så kommer den: ”Se upp för dörrarna – dörrarna stängs”. De kliver ombord, liksom nonchalant, utan att skynda. Till skillnad från de andra passagerarna visar de inga tecken på stress.

Duvorna som åker tunnelbana i Stockholm har blivit kändisar i och omkring Farsta. De som regelbundet tar tunnelbanan härifrån har förmodligen någon gång lagt märke till dem. Duvorna häckar i takreglingarna och stryker runt spåret. Ironiskt nog – rovfågelvarningen till trots – håller ett par av dem till i Hökarängen. Ibland syns de längst ner i T-centralen, på perrongen till blå linjen.

Duvorna i kollektivtrafiken väcker frågor om vilda djurs beteenden. De blir levande bevis på att vilda fåglar inte bara styrs av instinkt utan också inlärning. Men exakt vad egenskaperna visar prov på är vanskligt att säga.
