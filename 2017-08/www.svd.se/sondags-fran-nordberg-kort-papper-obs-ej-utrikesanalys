Jenny Nordberg:
söndags från nordberg - KORT PAPPER - obs EJ ”utrikesanalys”

Jenny Nordberg

NEW YORK. Vid trappan till Columbia Journalism School, framför statyn av Thomas Jefferson, syns det att terminen har börjat. Det är fortfarande varmt nog att sitta ute här på Upper West Side, och studenterna har laptops, anteckningsblock, hörlurar och smörgåsar inslagna i papper utspridda mellan sig på stenbänkarna.

Vad får någon att söka sig hit, ända från Sverige? Vad gjorde Kim Wall här?

Hon hade Professor Padwe som en av sina huvudlärare. Han minns henne som en student som direkt ville ut på fältet. Under en av de första veckorna ville hon till exempel åka ner till en mordplats i Midtown, där polisen också hade skjutit en misstänkt.

”Det är inte normalt”, säger Padwe. ”Inte många studenter tänker så. För de är fortfarande studenter, och har precis börjat.”

Med hårt motstånd, lite sömn och höga krav från lärarna, i kombination med chocken av New York, svetsas studenterna samman. De är från många länder, av alla färger, med många religioner, och vitt skilda intressen.

Efter ett år var Kim “en sådan som alla kände” säger Melanie Huff, som är en biträdande rektor på skolan. ”Hon var livlig, kul och lätt att få kontakt med.”

Efter utbildningen blir en del aldrig journalister, och de flesta återvänder till sina hemländer, eller till en mindre ort. Den som är modig nog – och det är inte många – gör istället som Kim Wall – allt helt på egen hand. Man lär sig ta bilder och video, spela in ljud och att producera i alla format som finns, och på flera språk. Att åka ut på det sättet, som helt oberoende frilansare, är det minst trygga, sämst betalda och mest otacksamma en journalist kan göra. Det är svårt, dyrt och oändligt frustrerande.

I gengäld fylls livet av… väldigt mycket liv. Det innebär maximal frihet och kan ge en helt berusande känsla av att kunna ta stora tuggor av världen. Att pröva sitt psyke och sin mentala förmåga utan att veta hur det ska gå. Att dyka djupt i människor och få huvudet fullt av bilder man aldrig glömmer. Att försöka göra någon form av nytta i världen. Bidra med något relevant. Maximera sin tid på jorden.

Hon gjorde reportage från Haiti, Kuba och Sri Lanka. Hon jobbade i Kina, Uganda, på Marshall-öarna, i Indien och i USA.

Kim Wall var mest intresserad av det lite annorlunda, och sökte sig ofta till lite udda existenser, som lever lite vid sidan av det vanliga samhället, som ingen annars skulle prata med. Hon intervjuade fetischister, voodoo-utövare och människor som själva tror att de är vampyrer.

Journalister konkurrerar hårt och arbetar ofta ensamma. Men utrikesreportrar, och i synnerhet frilansare, omges samtidigt av en extremt lojal klan av andra reportrar, där de som ingår skyddar och hjälper varandra. Så var det också med Kim.

När de första rapporterna kom om att hon försvunnit i Danmark startades en meddelandetråd på Facebook av hennes kollegor och vänner över hela världen.

Först var känslan i tråden att det var något konstigt. Den förbyttes snabbt i att något var riktigt illa, berättar Stuart Nia, en av Kims klasskamrater från Columbia. Vi ses över en kaffe nere i Financial District, där han jobbar.

När det bekräftades att hon var död och att delar av hennes kropp påträffats blev det först helt tyst. Ingen visste vad de skulle skriva i tråden, säger han. Sedan var det som om dammen brast, och alla började berätta historier från fältet om Kim. Vad hon sagt, vad de gjort, vart de rest tillsammans.

”Vi kände oss värdelösa, för det fanns inget vi kunde göra. Men kanske fick vi hennes mamma att le lite med någon av historierna”, säger Stuart Sia. Nästa kväll samlades de vid skolans trappa och tände ljus för sin döda kollega och vän.

Så går det att förstå något större av att en ung kvinna, journalist och utrikesreporter, dör för tidigt? Att hon dog, kanske mördades, i fält, under ett uppdrag? Stuart Sia tror inte det. Och det gör inte jag heller. Att porträttera en excentrisk uppfinnare räknas som ett helt normalt jobb.

Kvinnliga journalister utsätts helt klart för större prövningar, och blir samtidigt mer ifrågasatta. Fler manliga journalister dör i sin yrkesutövning. Men fler kvinnor dör av manligt våld. Och det finns numera en president som har förklarat krig mot samtliga journalister.

Tills vi vet mer får vi istället, som hennes mor har önskat, minnas Kim Wall för det hon ville berätta.

Efter några turer med Columbia Journalism School plockar de till slut fram hennes journalistiska examensarbete från 2013 åt mig. Det har titeln “Becoming a freak: An exploration of contemporary American sideshow.”

På ett elegant och vackert språk berättar hon om en man som lider av en svår och ovanlig sjukdom som gör att han kan böja leder i kroppen i alla riktningar. Med detta uppträder han inför publik, som förfasas och fascineras av honom. Han är det som på gamla tiders cirkus kallades för missfostret, som kunde slå knut på sig själv.

Där, i biblioteket, tror jag mig börja förstå vad hon kanske ville berätta genom att närma sig de allra mest udda människorna. Tålmodigt och med stor respekt låter hon sin intervjuperson förklara varför han uppträder i en freak show, i stället för att fortsätta försöka ta sitt liv.

Läsaren förstår så småningom:  När folk ställs inför något absurt och ofattbart, och kanske fascineras mot sin vilja – när de ställs inför ett riktigt freak – så reflekterar de samtidigt över sig själva. Kanske förstår de till och med sig själva lite bättre som människor.
