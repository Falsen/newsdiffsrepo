Hantverkare polisanmäler TV4

TT

Hantverkaren Kjell Jansson konfronterades av programledarna Martin Timell och Anders Öfvergård i tisdagens avsnitt av "Fuskbyggarna" i TV4, som kretsar kring en bristfällig badrumsrenovering. Nu polisanmäler hantverkaren tv-kanalen, skriver Expressen.

Bland annat anser han sig ha blivit utmålad som en svartjobbare, och hävdar att allt är en lögn.

– Jag har polisanmält dem för grovt förtal och kommer gå vidare, säger Kjell Jansson till tidningen.

TV4 bekräftar för tidningen att en anmälan har gjorts.

– Vi är medvetna om att han har polisanmält programmet. Vi känner oss trygga med det grundliga och gedigna arbete som ligger bakom det här och alla andra avsnitt av "Fuskbyggarna", säger Johan Janrell, exekutiv producent för "Fuskbyggarna" till Expressen.
