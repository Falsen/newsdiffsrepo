Kalla lider med Johaug: ”Överraskad”

TT

Therese Johaug avstängning förvandlades från 13 månader till 18 efter att Idrottens skiljedomstol, Cas, fick säga sitt. Det betyder att hon varken kommer till start i OS eller stå på startlinjen under den kommande säsongens världscup.

Den svenska skidstjärnan Charlotte Kalla blev överraskad över beskedet och var inte inställd på att straffet skulle bli förlängt så pass att Johaug skulle missa OS.

”Jag har hela tiden varit inställd på att Therese kommer stå på OS-startlinjen tillsammans med oss andra i februari. Det är svårt att sätta ord på den fruktansvärda situation Therese måste befinna sig i just nu och jag lider med henne som vän och konkurrent", säger Kalla.
