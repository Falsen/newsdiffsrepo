Musikaliskt värre på Riksteatern

TT

I Sundsvall handlar det om ormar och i Jämtland om kärleken till några mjölkkor. Martin Emtenäs, känd från tv och "Mitt i naturen" gör en föreställning om biologisk mångfald tillsammans med Stefan Sundström. Ingen kväll blir den andra lik och insamlingen av uppgifter om djurlivet på respektive spelplats pågår fortfarande.

– Vi drar ner hela jävla universum till Hudiksvall, säger Stefan Sundström som har skrivit åtta nya låtar, och river ner rungande applåder för en av dem när Riksteatern på onsdagen presenterar sin repertoar.

"Åååå snälla följ mig" heter en nyskriven musikal, om fans och grupptillhörighet, som riktar sig till mellanstadiet. Dramatiken Isabel Cruz Liljegren och kompositören Saga Björklund Jönsson utforskar kraften i unga personers idoldyrkan.

Helt nyskriven musik blir det även i "Sång till välfärden" som får urpremiär i mars. Sara Parkman, som i fjol gjorde succé med "Fäboland" gör tillsammans med Hampus Norén och Alexandra Loonin en förställning som framförs med lokala körer på respektive spelplats. I november ska körerna få låtmaterialet för att kunna börja öva.

– Vi insåg att det blir valår och att det kommer att talas mycket om välfärd på det här torra sättet. Vi tycker det är viktigt att man får känna saker, att det finns utrymme för sorg och tacksamhet, säger Sara Parkman som tillsammans med Hampus Norén betonar att förställningen också ska vara framåtsyftande.

Även Anders Ekborg och Lina Englund sjunger nyskrivet i höstens stora musikalsatsning, Erik Norbergs och Alexander Öbergs nya musikal, "Bläck eller blod". Uppsättningen görs i samarbete med Örebro länsteater och handlar om Rutger Macklean, enskiftespionjären som i slutet av 1700-talet bytte ut livegenskap mot skolor och modernt jordbruk på sitt skånska gods.

– Skiftesreformen är viktig, men det handlar också om kärlek, säger Anders Ekborg innan han brister ut i en powerballad.
