KI varnar för regeringens satsningar

TT

– Det blir svårare att uppnå överskottsmålet. Det skulle bli mindre utrymme för nya framtida reformer. Det kan innebära att det längre fram behövs fler åtstramningar, säger Ylva Hedén Westerdahl, KI:s prognoschef.

Regeringen och KI står långt ifrån varandra i bedömningen av svensk ekonomi. Finansminister Magdalena Andersson (S) slog i torsdagens budgetprognos fast att det finns 40 miljarder kronor att satsa på nya reformer nästa år. KI har sagt 12 miljarder, om inga skatter höjs.

Skillnaden grundar sig i synen på den svenska tillväxten, och vad den drivs av, enligt Ylva Hedén Westerdahl.

– Regeringen har en mer positiv syn på den underliggande styrkan i svensk ekonomi, säger hon.

KI ser i högre grad de stigande skatteintäkterna som något tillfälligt kopplad till högkonjunkturen, medan regeringen i högre grad ser det som en följd av strukturella förändringar.

– Vi gör olika bedömningar kring vad som är tillfälligt och vad som är långsiktigt.

Regeringen har gjort sin prognos några veckor senare än KI, vilket innebär att man haft något fler positiva data att väga in. KI skulle i nuläget kunna tänkas höja sin prognos för reformutrymmet något, men då handlar det om några miljarder kronor, enligt Hedén Westerdahl.

Om KI har rätt behövs alltså andra åtgärder för att skramla ihop 40 miljarder kronor.

– Det kan vara höjda skatter eller minskade utgifter på andra områden.
