2017-08-22T08:40:18.000Z

Iran: Kan höganrika uran igen inom fem dagar

TT

Om USA river upp kärnenergiavtalet kan Iran vara i gång med uranberikning på hög nivå inom fem dagar, enligt chefen för landets atomenergiorgan. Men Ali Akbar Salehi säger också att Iran hoppas att det inte kommer att hända.

– Om vi bestämmer oss kan vi starta berikning på 20 procent i (anläggningen) Fordo inom högst fem dagar, säger Ali Akbar Salehi i en intervju med statliga IRIB och tillägger:

– Naturligtvis skulle vi inte vilja att något sådant skulle hända när vi gjort sådana ansträngningar för att uppfylla JCPOA (kärnavtalet).

Enligt avtalet som slöts med världsmakterna 2015 – i utbyte mot sanktionslättnader för Teheran – får inte Iran anrika uran till 20 procent eller mer. I väst anses så pass höganrikat uran vara ett steg på vägen till en fungerande kärnladdning.

USA:s president Donald Trump har upprepade gånger hotat med att riva upp avtalet.
