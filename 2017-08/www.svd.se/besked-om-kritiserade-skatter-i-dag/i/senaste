Alliansen backar från misstroendehot

TT

Alliansens besked kom omedelbart efter att finansminister Magdalena Andersson (S) meddelat att regeringen nöjer sig med att föreslå en flygskatt.

Centerns Annie Lööf tycker att Alliansen vunnit en stor seger.

– Vi har velat ta till så kraftiga hot som gör att regeringen faktiskt backar, säger hon.

Hotet innebar att Alliansen skulle försöka fälla enskilda ministrar genom misstroendeförklaringar i riksdagen. Försvarsminister Peter Hultqvist (S) riskerar dock fortfarande att fällas, eftersom misstroendet mot honom vilar på andra grunder.

Finansministern tycker att Alliansen med sitt hot agerat ansvarslöst och skadat folks förtroende för det politiska systemet.

– Skadan är gjord och det är väldigt allvarligt. Men vi kommer naturligtvis även fortsättningsvis eftersträva breda överenskommelser om hur vi ska hantera budgeten, säger Magdalena Andersson.

Regeringen avstår nu från förslag som hade inneburit att fler med månadsinkomster runt 38 000 kronor skulle få betala statlig skatt.

Det blir heller inga förändringar av skattereglerna för delägare som tar ut pengar ur sina fåmansbolag.

– Här har SD och de borgerliga partierna tagit strid just för att den rikaste procenten inte ska behöva bidra mer, säger Andersson.

– En läkare betalar 100 000 kronor i lägre skatt om man jobbar som stafettläkare än som anställd i landstinget. Det är klart att det inte är oproblematiskt.

De tre skatteförslagen skulle ha dragit in omkring fem miljarder kronor till statskassan. Men finansministern uppger att statsfinanserna i dag är så goda att pengarna räcker till planerade reformer i alla fall.

Flygskatten ska gälla på resor från Sverige och beror på hur lång resan är. Flygresor till ett land inom Europa, även inrikesresor, blir 60 kronor dyrare. För resor till länder utanför EU blir skatten 250 kronor, om resan inte är längre än 600 mil. Längre resor än så blir 400 kronor dyrare. Skatten blir 20-30 kronor lägre än vad regeringen hade tänkt från början.

Klimatminister Isabella Lövin (MP) tror inte att de dyrare biljettpriserna kommer att drabba till exempel en barnfamilj på utlandssemester särskilt hårt.

– De facto är det så att det bara blir billigare och billigare att resa och någonstans måste det finnas en rimlighet i vad det kostar att släppa ut och förstöra planetens klimat, säger hon.

Klimateffekterna av en flygskatt har ifrågasatts. En statlig utredning har bedömt effekterna på utsläppen som begränsade, om än positiva.

– Den får en betydligt större effekt än att inte lägga fram en flygskatt alls, säger Lövin.

Lövin kallar flyget för en av de största klimatbovarna och betonar att det är viktigt att få ekonomiska styrinstrument på plats så att flygbranschen gör mer för att bli miljövänligare.

– Det är inte rimligt att flyget är befriat helt från klimatskatter till skillnad från bilar, lastbilar och bussar, säger hon.

Moderaternas finanspolitiske talesperson Ulf Kristersson tycker att flygskatten är felkonstruerad även om dess syfte är gott. Han är nöjd med hur regeringen nu backat från sina tänkta skatteförslag.

– De tar bort de två skadligaste skatterna och reviderar ned den tredje. De har i huvudsak tvingats följa det vi sade till dem. Det är bra, säger Kristersson.
