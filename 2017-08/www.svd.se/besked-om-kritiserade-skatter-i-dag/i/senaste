Hot om misstroendeförklaring avvärjt

TT

Regeringen backar på två av de tre skatteförslagen. Beskedet gavs av finansminister Magdalena Andersson (S) och bistånds- och klimatminister Isabella Lövin (MP) vid en presskonferens på morgonen. Men redan tidigare på morgonen bekräftade Andersson och finansmarknadsminister Per Bolund på DN Debatt att de backar från två av förslagen, som handlar nya regler för delägare i fåmansbolag och att fler ska betala statlig skatt. Däremot går regeringen vidare med flygskatten.

– Vår bedömning är att det här är en relevant respons på de krav som har kommit från riksdagen, säger Magdalena Andersson på pressträffen.

På frågan om varför regeringen inte drar tillbaka samtliga förslagen, inklusive flygskatten, svarar Isabella Lövin.

– Klimathotet väntar inte. Vi måste göra åtgärder i dag, säger hon.

I det ursprungliga förslaget skulle flygresor få en avgift på 80, 280 respektive 430 kronor beroende på om det är en inrikes eller utrikes resa. Regeringen har nu ändrat skattenivåerna till 60, 250 respektive 400 kronor.

Regeringen säger också att den vill säkerställa att eventuellt ökade driftsunderskott för lokala och regionala flygplatser ska kompenseras. Det gäller flygplatser i Norrland och Gotland.

Regeringen föreslår att 120 miljoner kronor anslås per år för detta.

– Vi tänker inte bidra till den skenande karusellen, säger finansminister Magdalena Andersson på en pressträff, apropå de borgerligas agerande.

De förändringar som gjorts av förslaget om flygskatten ligger i linje med de signaler som kommit från de borgerliga partierna i riksdagen, skriver ministrarna i debattartikeln.

De motiverar införandet av en flygskatt med att flygets påverkan på miljön måste bromsas.

– Klimatförändringarna är på allvar. Svensk politik ska inte vara en lekstuga, säger bistånds- och klimatminister Isabella Lövin (MP) på pressträffen.

Centerledaren Annie Lööf betecknar regeringens besked som "en stor seger för Alliansen".

"Det är beklagligt att regeringen driver igenom flygskatten, men vi kommer inte begära misstroende på grund av den", skriver hon i ett inlägg på sociala medier.

Även Liberalernas Jan Björklund säger att misstroendeförklaring i skattefrågan inte längre är aktuellt.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Björklund till TT.

TT: Vad får er att svälja flygskatten?

– Den är reformerad, så vi får studera detaljerna. Hur vi ställer oss till den i budgetbehandlingen får vi återkomma till. Men det betyder ändå att misstroendeförklaring inte längre är aktuellt.

Även KD-ledaren Ebba Busch Thor skriver på Twitter: "Vi har stoppat skadliga skattehöjningar. Går inte fram med misstroende".

Allianspartierna hade hotat att väcka misstroendeförklaring mot ett antal ministrar om skattehöjningarna genomförs och har fått stöd av Sverigedemokraterna. Magdalena Andersson själv riskerade att drabbas, även om Centern inte ville orsaka regeringskris genom att fälla finansministern. Andra ministrar i skottgluggen har varit finansmarknadsminister Per Bolund (MP), infrastrukturminister Tomas Eneroth (S) och näringsminister Mikael Damberg (S).
