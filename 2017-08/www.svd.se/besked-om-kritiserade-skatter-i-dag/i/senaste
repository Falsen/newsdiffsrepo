Alliansen backar från hot om misstroende

TT

Regeringen väljer att backa från förslagen om nya regler för delägare i fåmansbolag och att fler ska betala statlig skatt. Däremot går man vidare med flygskatten.

– Vår bedömning är att det här är en relevant respons på de krav som har kommit från riksdagen, säger Magdalena Andersson.

Hon tycker att det är bra att Alliansen backar från hoten om misstroendeförklaring mot flera ministrar.

– Vi har fattat det här beslutet från regeringens sida för att vi inte vill delta i den politiska cirkus som de borgerliga partierna och Sverigedemokraterna ägnat sig åt, säger hon.

– Det är väldigt bra om vi kan dämpa tonläget i svensk politik.

Moderaternas ekonomiskpolitiske talesperson Ulf Kristersson kallar det hela för en framgång.

– De tar bort de två skadligaste skatterna och reviderar ned den tredje. De har i huvudsak tvingats följa det vi sade till dem. Det är bra, säger Kristersson.

– Vi kommer inte att väcka misstroende.

Men flygskatten blir inte långvarig, om M får bestämma.

– Jag förstår att de har ett gott syfte, men det är en dålig konstruktion. Vi kommer att ta bort den om vi vinner valet. Då kommer den att gälla mindre än ett år, säger Kristersson.

I det ursprungliga förslaget skulle flygresor få en avgift på 80, 280 respektive 430 kronor, beroende på om det är en inrikes eller utrikes resa. Regeringen har nu sänkt skattenivåerna till 60, 250 respektive 400 kronor.

Regeringen bemöter också kritiken om att skatten slår mot små flygplatser. 120 miljoner kronor om året anslås för att kompensera lokala och regionala flygplatser i Norrland och på Gotland för eventuellt ökade driftsunderskott.

På pressträffen var ministrarna märkbart irriterade över att Alliansen hotat med misstroendevotum.

– Vi har velat ta till så kraftiga hot som gör att regeringen faktiskt backar, säger Centerledaren Annie Lööf, och konstaterar att det också fungerat.

Även Liberalernas Jan Björklund säger att misstroendeförklaring i skattefrågan inte längre är aktuellt.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Björklund till TT.

KD-ledaren Ebba Busch Thor är också nöjd:

– Det är självklart bra att regeringen backar från höjda skatter som hade drabbat många vanliga människor, men också dem som skapar arbetstillfällen i Sverige. Då tycker jag att det är rimligt att vi inte heller går fram med vårt misstroendevotum, säger hon.

Regeringen avstår nu från två skattehöjningar, vilket innebär mindre pengar till statskassan.

– Vi hade ju lagt fram en del skattehöjningar för att finansiera en del skattesänkningar. Samtidigt är det så att på det sätt som regeringen skött de offentliga finanserna så har vi mycket stora överskott och kan både genomföra stora reformer och betala av på statsskulden, säger finansminister Magdalena Andersson.

TT: Hur viktigt var det att höja skatten för delägare som plockar ut pengar ur till exempel sina konsultfirmor och advokatbyråer?

– De 3:12 förändringar vi föreslagit skulle i huvudsak påverka den rikaste procenten i Sverige. Här har SD och de borgerliga partierna tagit strid just för att den rikaste procenten inte ska behöva bidra mer, säger Andersson.

TT: Är den skattehöjningen fortfarande angelägen i framtiden?

– Vi hade ju lagt fram förändringen av 3:12 reglerna just för att vi tycker att det är väl avvägt. En läkare betalar 100 000 kronor i lägre skatt om man jobbar som stafettläkare än som anställd i landstinget. Det är klart att det inte är oproblematiskt, säger finansministern.

Förändringarna som gjorts av flygskatten ligger i linje med de signaler som kommit från de borgerliga partierna i riksdagen, enligt ministrarna. De motiverar införandet av en flygskatt med att flygets påverkan på miljön måste bromsas.

– Det är inte rimligt att flyget är befriat helt från klimatskatter till skillnad från bilar, lastbilar och bussar, säger Isabella Lövin.

TT: Får flygskatten verkligen någon effekt på klimatet?

– Den får en betydligt större effekt än att inte lägga fram en flygskatt alls. Vi behöver verkligen de ekonomiska instrumenten för att se till att få ned utsläppen, säger Lövin.

Allianspartierna hade hotat att väcka misstroendeförklaring mot ett antal ministrar om skattehöjningarna genomförs och har fått stöd av Sverigedemokraterna. Magdalena Andersson riskerade att drabbas själv, även om Centern inte ville orsaka regeringskris genom att fälla finansministern. Andra ministrar i skottgluggen har varit finansmarknadsminister Per Bolund (MP), infrastrukturminister Tomas Eneroth (S) och näringsminister Mikael Damberg (S).

Däremot kvarstår hotet om misstroendevotum mot försvarsminister Peter Hultqvist (S).
