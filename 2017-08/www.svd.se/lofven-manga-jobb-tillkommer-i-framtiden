2017-08-21T18:11:49.000Z

Löfven: Många jobb tillkommer i framtiden

Gunilla von Hall

GENÈVE Statsminister Stefan Löfvens nya internationella uppdrag verkar tämligen ambitiöst. De närmaste två åren ska han leda en FN-kommission om framtidens jobb i världen, en uppgift som ska utmynna i rekommendationer för bättre fungerande arbetsmarknader. Kommissionen ska bland annat analysera effekterna av omvälvande förändringar som ökad digitalisering, klimatförändringar och demografiska utmaningar.

Hur ska du hinna med allt detta under ett valår?

– Vi planerar noga när kommissionen ska träffas. Nästan alla datum verkar passa mig utom ett, nej, det är inte den 8 september nästa år (valdagen, reds anm), säger Stefan Löfven när vi ses vid lanseringen av kommissionen på ILO-högkvarteret i Genève på måndagen.

Han kommer att leda kommissionen tillsammans med Mauritius president Ameenah Gurib-Fakim och ett 20-tal internationella experter, och understryker att slutsatserna även blir viktiga för Sverige.

Vilka är de väntande omvälvningar som påverkar framtidens arbetsmarknader?

– En utmaning är att många tvivlar på effekterna av globaliseringen. De känner att de inte är med, vilket är farligt för då ser vi populism och extremism. Sedan har vi demografiska förändringar med befolkningar som blir allt äldre, ökad migration och snabb teknikutveckling som påverkar arbetsmarknaderna.

– Miljöfrågor spelar också in. Svenska stålverk funderar exempelvis på hur vi i framtiden ska kunna producera stål utan kol. Ligger vi först där har vi en väldigt stor konkurrensfördel.

För att möta förändringarna krävs innovation och omställningsmöjligheter där man får hjälp med utbildning och stöd när arbetsvillkoren förändras, menar Löfven.

Hur ser du på utvecklingen av artificiell intelligens och robotar som kommer att göra många jobb i framtiden?

– Ökad automatisering och robotisering väntar, det råder ingen tvekan om det. Detta är på gott och ont. Jobb kommer att försvinna, men jobb tillkommer också.

– Vi ser exempelvis en servicesektor och besöksnäring som växer snabbt i Sverige. Framförallt kommer allt fler kineser till Sverige.

Fram till 2030 måste världen skapa 522 miljoner nya jobb och samtidigt finns 200 miljoner arbetslösa som måste få jobb, enligt ILO. Hur ska det gå till?

– Tänk efter på alla behov som finns och kommer att öka. I Sverige har vi exempelvis jättestora behov av fler förskolor, grundskolor, gymnasier, äldreboenden och inom vården. Här finns stora möjligheter till jobb – om man gör rätt investeringar.

Utbildning är också nyckeln till jobb i framtiden, menar Löfven.

Vad skulle du rekommendera min sjuåriga dotter att studera för att få ett bra jobb om 20 år?

– Grundtipset är att satsa på skolan så att du både klarar grundskolan och gymnasiet. Det är jätteviktigt. Sedan kommer det att finnas behov av ingenjörer, sjukvårdpersonal och läkare om hon väljer att läsa vidare. Svetsare kan hon också bli, det är ett bristyrke. Men hon måste ju känna efter själv också.
