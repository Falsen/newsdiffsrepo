Beskriver templet i detalj – men var inte ens i Sverige

Dick Harrison

Källorna består av en enda text, skriven av Adam av Bremen. Han härstammade från Franken mitt i nuvarande Tyskland men var från 1066 eller 1067 verksam vid domkapitlet i den nordtyska staden Bremen, som då behärskades av den dynamiske ärkebiskop Adalbert. Från 1069 var Adam ledare för Bremens katedralskola.

Det verk som gjort honom ryktbar skrevs på latin efter det att Adalbert avlidit år 1072: Gesta Hammaburgensis ecclesiae pontificum (”Hamburgkyrkans biskopars bragder”). Syftet med skriften var att rättfärdiggöra den politiskt kontroversielle Adalbert samt att skildra ärkebiskoparnas kamp mot hedendomen i norr och öster. Enligt Adam hade ärkebiskoparna av Hamburg-Bremen fått i uppdrag av Gud att kristna de nordiska folken. En indirekt följd av detta är att Adam skänker oss den första stora skildringen av Norden.

Som ett av huvudmålen för den kristna missionen i norr framstår ett hedniskt tempel vid namn Uppsala (Ubsola). Adam skildrar i sin första bok hur ärkebiskop Unni landstiger i Birka, ”inte långt från det tempel som heter Uppsala och som sveonerna räknar som allra mest ansett när det gäller gudarnas dyrkan.”

I nästföljande bok berättar Adam hur kung Olof förgäves försöker riva ned templet. I fjärde boken skildras templet och de hedniska riterna i detalj. Adam berättar också om hur de två biskoparna Adalvard och Egino planerar att förstöra templet men stoppas av den svenske kungen Stenkil, eftersom denne är rädd för folkets vrede.

Väl att märka är Adam av Bremen inget ögonvittne. Han besökte aldrig Sverige. Till sin hjälp hade han danska informanter, och vi kan lugnt utgå från att han var influerad av vad han läst om tempelbyggnader i Gamla testamentet. Här och där har Adam använt argument och slutsatser som är bevisligen felaktiga. Ett typiskt exempel är hans härledning av ordet Wodan (Oden) ur det tyska ordet för ”raseri”: Wut.

Adam har också dragit sig till minnes vad han läst om det antika Roms gudar, vilket framgår av att han jämför Tor med romarnas Jupiter och Oden med den romerske krigsguden Mars. Idén att folket dyrkar ”till gudar upphöjda människor, som de skänker odödlighet till tack för stora bedrifter” är också den hämtad från romersk religion.

Alltså: när vi läser Adams skildring bör vi göra det källkritiskt. Ärkebiskoparna av Hamburg-Bremen är Adams hjältar. Hjältar behöver skurkar för att framstå i god dager. Uppsala, liksom den slaviska orten Rethra, framstår i Adams böcker som ondskans kraftcentra. Möjligtvis har han medvetet eller omedvetet skildrat dessa platser som om de vore faktiska hedniska motsvarigheter till de kristna biskopssätena. Det vill säga: han kan ha framställt Uppsalatemplet som mäktigare och mer rikssvenskt än det i själva verket var, allt för att få ärkebiskoparnas kamp mot templet att framstå som desto mer ärorik.

En annan källkritisk observation är att Adams skildring av hedniska offerriter i Uppsala påminner misstänkt om de ritualer som skildras av en annan tysk skribent, biskop Thietmar av Merseburg (d 1018). Thietmar skriver inte om Uppsala utan om den själländska orten Lejre. Det är högst troligt att Adam kände till Thietmars bok, och det har rentav föreslagits att han lånade skildringen från denne.

Allt detta har fått modern forskning att sätta ett stort frågetecken framför Uppsalatemplet. Det har inte heller lokaliserats arkeologiskt, trots att omfattande utgrävningar har ägt rum. En given möjlighet är att offren i Gamla Uppsala, om de nu existerat, skedde i ett av de ståtliga långhus som faktiskt har grävts ut på platsen. Adams skildring av templets utseende ligger dock långt från hur dessa byggnader såg ut.

I vilket fall som helst. Här är ett utdrag ur fjärde boken i Adams historia, kapitel 26–27, där han berättar om hednatemplet:

”Detta folk har ett berömt tempel som kallas Uppsala [lat. Ubsola], beläget inte långt från samhället Sigtuna. I detta tempel, som är helt och hållet prytt med guld, dyrkar folket bilder av tre gudar. Den mäktigaste av dem, Tor [lat. Thor], har sin tron mitt i salen. På var sin sida om honom sitter Oden [lat. Wodan] och Frej [lat. Fricco]. Man säger att de har följande betydelser: Tor, säger man, härskar i luften och råder över åska och blixt, vind och regn, solsken och gröda. Oden, det vill säga raseriet, styr krigen och ger människan kraft att bekämpa sina fiender. Den tredje, Frej, skänker de dödliga fred och njutning. De förser också hans bildstod med en väldig stående manslem. Oden framställer de beväpnad, liksom våra landsmän Mars. Tor däremot med sin spira tycks likna Jupiter. De dyrkar också till gudar upphöjda människor, som de skänker odödlighet till tack för stora bedrifter. I den helige Ansgars levnadsbeskrivning kan man läsa att de gjort så med kung Erik.

De har tilldelat alla sina gudar präster, som frambär folkets blot. Om en farsot eller hungersnöd hotar, offrar man till Tors bildstod, om ett krig förestår, till Oden, om ett bröllop skall firas, till Frej. Vart nionde år brukar man dessutom i Uppsala fira en gemensam fest med deltagande av folk från alla sveonernas landskap. Ingen har lov att utebli från denna fest. Kungar och folkstammar, alla och envar sänder sina gåvor till Uppsala, och de som redan har antagit kristendomen måste köpa sig fria från deltagande i dessa ceremonier, något som är grymmare än varje annat straff. Offerriten tillgår på följande sätt: av varje levande varelse av manligt kön offras nio stycken, med vilkas blod man brukar blidka gudarna. Kropparna hängs upp i en lund nära templet. Denna lund hålles så helig av hedningarna, att varje träd anses ha en gudomlig kraft som följd av de offrade kropparnas död och förruttnelse. Där hänger också hundar och hästar jämte människor, och en av de kristna har berättat för mig att han har sett sjuttiotvå kroppar hänga där om varandra. För övrigt sjunger man, som vanligt är vid dylika offerhögtider, mångfaldiga sånger, som är oanständiga och därför bäst bör förtigas.”

(Ur Adam av Bremen, Historien om Hamburgstiftet och dess biskopar, övers. Emanuel Svenberg, Stockholm 1984.)
