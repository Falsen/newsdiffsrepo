Ökat tryck på Bolund om bättre skydd för sparare

Emmylou Tuvhag

Inlåningsbolaget 24Money har under den senaste tiden varit i gungning. Finansinspektionen utreder bolaget och Ekobrottsmyndigheten granskar ett misstänkt bokföringsbrott och så kallad oredlighet mot borgenär.

Flera av 24Moneys kunder, som SvD har varit i kontakt med, är nu oroliga för att de aldrig kommer att få tillbaka sina sparpengar.

– Om jag förlorar mina 50 000 kronor känns det naturligtvis väldigt tråkigt och ledsamt. De var tänkt till min pension, skriver en läsare som vill vara anonym.

Inför insättningen av pengarna på 24Moneys sparkonto hade spararen fått intrycket av att företaget hade Finansinspektionen bakom sig. Det gjorde att en investering på sparkontot kändes trygg, trots bristen på insättningsgaranti.

Men 24Money är ett så kallat inlåningsföretag. Det innebär att det räcker att vara registrerad hos Finansinspektionen och att bolagets sparkonton inte omfattas av insättningsgarantin. Bolaget står därmed inte heller under myndighetens tillsyn.

Finansinspektionen har vid upprepade tillfällen framfört till regeringen att endast företag som har tillstånd som bank eller kreditmarknadsbolag bör få ta emot inlåning från konsumenter. Det skulle innebära skärpta krav på kapital, rapportering och tillsyn för företag som tar emot inlåning.

– Det är i dag svårt för konsumenter att förstå vad som är skillnaden mellan bankernas sparkonton och inlåningsföretagens konton med höga räntor, och vad det faktiskt innebär att sparandet inte omfattas av insättningsgarantin, säger Per Nordkvist, biträdande avdelningschef på marknadsuppförandetillsynen på Finansinspektionen.

Även Konsumenternas bank- och finansbyrå vill se en ändring av reglerna:

– En registrering kan innebära att kunder invaggas i en falsk trygghet. Men i dag finns ingen verklig kontroll. Marknaden är så pass komplicerad att den bör vara hårdare reglerad, och den bör stå under Finansinspektionen tillsyn, säger Kicki Westerståhl, chef över Konsumenternas bank- och finansbyrå.

I samband med en registrering kontrollerar dock Finansinspektionen bland annat att bolagen har tillräckligt med eget kapital, och att de kommer att informera sina blivande kunder om att insatta medel inte omfattas av insättningsgarantin.

Konsument- och finansmarknadsminister Per Bolund (MP) anser därmed att det är viktigt att påpeka att det ändå ställs ”tydliga krav” för att skydda konsumenterna som sätter in sina pengar på konton som inte omfattas av insättningsgarantin. Samtidigt medger han att dagens situation är problematisk.

– Det finns en problematik med att företag som inte omfattas av insättningsgarantin ska få ta emot inlåning från konsumenter. Vi kan behöva titta närmare på detta längre fram.

Enligt Finansinspektionen riskerar konsumenter att vilseledas att tro att registreringen innebär att företagen står under myndighetens tillsyn, hur ser regeringen på detta?

– Det ska vara enkelt och tryggt att sköta sin privatekonomi. Vi har därför satsat på konsumentupplysningen och skärpt marknadsföringslagstiftningen så att Konsumentverket har möjlighet att stoppa otillåtna marknadsföringskampanjer.
