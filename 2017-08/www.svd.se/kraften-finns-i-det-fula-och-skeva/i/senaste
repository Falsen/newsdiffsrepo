Academy of Tal R
Kraften finns i det fula och skeva

Anna Nittve

När Tal R (Tal Rosenzweig, född 1967) gick på Konstakademien i Köpenhamn på 90-talet ansågs det vara helt ute att måla. De var ett fåtal elever som kämpade för att hävda måleriets fortsatta relevans. Där startade Tal R sitt sökande efter ett måleriskt språk som skulle fungera i samtiden. Han beskriver sin arbetsprocess som en labyrint där han växlar fritt mellan olika stilar, format och material. Ofta relaterar han till de tidiga modernisterna – Munch, Picasso, Matisse är påtagligt närvarande i många målningar – men han förankrar konstverken i vår tid. Han gör det genom att medvetet ge dem ett visst mått av slarvighet eller tafflighet.

Det perfekta är inte ett mål för Tal R, utan det är i skevheten som han hittar kraften. Dukarna ser helt enkelt aldrig riktigt välmålade ut – även om de faktiskt är det. Det är nästan alltid något som inte stämmer. Färgen är för kladdig eller för tunn. Eller så är kompositionen för rörig. Tal R:s konst är varken pretentiös eller ironisk. Han är ute efter att skapa kontakt mellan betraktaren och konstverket.

Ordet akademi i utställningens titel pekar på att han ägnar sig åt studier och utforskningar. För Tal R betyder detta att bryta mot etablerade regler och att skapa nya regelverk. Rent konkret kan det innebära att göra riktigt kitschiga kollage eller att bestämma sig för att bara använda fem färger i ett verk bestående av nästan 200 barnsligt enkelt utförda bilder.

Begreppet ”bad painting” myntades 1970 och kan användas för konstnärer som vägrar att följa etablerade regelverk. Ofta blandas olika stilar och konstnärerna anstränger sig för att måla ”sämre” än de skulle kunna. Francis Picabia var bland de första att använda denna strategi när han under 1920-talet blandade stilar och avsiktligt målade oskickligt. Detta måleri var varken akademiskt eller avantgardistiskt. Tal R:s konst har en koppling till Picabias.

Det är först när Tal R tar sig an ett ämne som relaterar till hans familjehistoria som måleriet verkligen tänder till. Åtta gigantiska dukar i dova färger täcker i princip väggarna från golv till tak i en av de stora salarna. De är abstrakta, geometriska gestaltningar av godsvagnar. Tal R är född i Tel Aviv. Hans far är judiskt och ordet Habakuk, som var barnens smeknamn på honom, står skrivet på varje målning. Även om fadern inte fördes bort med tåg är vagnarna en del av Tal R:s historia. Målningarna är gjorda i år men han ger en blinkning till Picabia genom att, precis som denne, medvetet skriva dit andra datum.

I Habakuk-dukarna finns kopplingar till amerikanskt color field-måleri från förra seklets mitt. Men han gör verken samtida genom att även här medvetet arbeta lite slarvigt. Tal R har använt både roller, sprayfärg och pensel. Målningarna är uppbyggda av flera dukar som överlappar varandra. De har olika färgskalor men är annars relativt lika. Trots att verken är gigantiska är de inte monumentala. De är bara väldigt dramatiska. Det är riktigt starkt måleri.

Habakuk-verken är del av en stor installation där en temporär rumskonstruktion fyller nästan hela golvet, så att man tvingas nära inpå målningarna. Byggnationen visar sig innehålla en sicksack-gång helt fylld av bilder och tecken som man känner igen från Tal R:s målningar. Detta blir till en pedagogisk, på gränsen till övertydlig, beskrivning av Tal R:s labyrintlika konstnärskap.

Ett långsträckt utställningsrum är fyllt av 35 skulpturer. Även här finns konsthistoriska referenser. Men i skulpturerna släpper Tal R loss sin lekfullhet fullt ut. Skulpturerna är färgglada. Brons, wellpapp, snöre, gips, tyger, gamla cykelhjul och annat bråte blandas. Det snurrar, plingar och blinkar i rummet, som känns som resultatet av en spontan, kreativ urladdning. Som besökare får man tränga sig fram mellan figurerna och se upp så att man inte blir knuffad av en roterande skulpturs långa näsa. Det är riktigt roligt.
