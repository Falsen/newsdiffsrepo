Regeringen spår sänkt arbetslöshet

TT

– Dels handlar det om att konjunkturen är bra, och dels handlar det om att regeringens politik nu börjar ge effekt. Inte minst den politik vi kommer att presentera i den här budgeten, säger finansminister Magdalena Andersson (S) till Sveriges Radio.

Enligt de prognoser som regeringen ska presentera på budgetmötet i dag på Harpsund blir arbetslösheten nästa år 5,9 procent. Det är 0,5 procentenheter lägre än prognosen i vårpropositionen. Även 2019 och 2020 förväntas arbetslösheten ligga på 5,9 procent.

Prognosen är mer optimistisk än till exempel den från statliga konjunkturinstitutet, KI. KI bedömer att arbetslösheten blir 6,4 procent 2018.

Arbetsförmedlingen bedömde i juni att arbetslösheten 2018 blir 6,7 procent.

Finansministern förklarar för Sveriges Radio att regeringen till skillnad från KI räknat in nya jobbåtgärder som finns med i den kommande budgetpropositionen.

– Vi känner till vilka åtgärder vi ska presentera. Det är vad som är skillnaden mellan mig och generaldirektörerna på regeringens myndigheter, säger Magdalena Andersson.

Regeringen har satt som mål att nå EU:s lägsta arbetslöshet till 2020. Få bedömare tror att det är möjligt. Tysklands arbetslöshet ligger i dag runt fyra procent.

På finansministerns pressträff på Harpsund i dag kommer hon även att redovisa nya prognoser för bland annat BNP-tillväxt och offentliga finanser, samt hur mycket regeringen anser sig ha råd att spendera på nya satsningar i budgeten.

Enligt KI finns det ett reformutrymme för ofinansierade reformer på 12 miljarder kronor.

Om regeringen även genomför planerade skatteförslag som en ny flygskatt, att fler ska betala statlig skatt och ändrade regler för fåmansbolag, så finns ytterligare fem miljarder kronor att spendera.

Regeringen har redan utfärdat löften eller skapat förhoppningar om satsningar för mer än 12 miljarder.

Försvaret har lovats 2,7 miljarder och polisen 2 miljarder i höjda anslag nästa år. Dessutom har finansministern aviserat 5 miljarder till vård, skola och omsorg. Och sedan tidigare har pensionärerna utlovats sänkt skatt.

Regeringen har nu också en sista chans att infria ett dyrt vallöfte från 2014 som är svårt att backa ifrån – höjt barnbidrag med 100 kronor i månaden. Prislappen ligger på runt 2 miljarder kronor.

Inför regeringens budgetmöte på Harpsund passar LO på att trycka på för flera reformer. LO vill se investeringar i välfärden, utbildning för "riktiga jobb", högre skatt på kapital och höjt barnbidrag.

"Löntagare måste få en större del av det välstånd som skapas. Höstbudgeten måste innehålla en stor satsning på barnfamiljerna genom höjda barnbidrag", skriver LO-ordföranden Karl-Petter Thorwaldsson på DN Debatt.
