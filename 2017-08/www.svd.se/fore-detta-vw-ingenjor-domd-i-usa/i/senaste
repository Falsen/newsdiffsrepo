Före detta VW-ingenjör dömd i USA

TT

Den före detta Volkswagen-ingenjören James Liang har dömts till tre år och fyra månaders fängelse i USA för hans roll i VW:s mångåriga fusk med utsläppsvärdena på dieselbilar. Den federale domaren Sean Cox har också beslutat att den 63-årige Liang ska betala 200 000 dollar (motsvarande drygt 1,6 miljoner kronor) i böter för sin roll i ett "häpnadsväckande bedrägeri mot amerikanska konsumenter".

Domare Cox tog till hårdhandskarna och kallar Liangs gärningar "ett mycket allvarligt och oroande brott mot vårt ekonomiska system". Böterna är tio gånger högre och fängelsestraffet fyra månader längre än vad åklagarna krävt.

Liangs advokater har pekat på att han samarbetat med utredarna och att klientens straff kunde ha avtjänats i hemmet.
