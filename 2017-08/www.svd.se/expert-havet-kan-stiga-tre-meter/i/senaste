Miljöexpert varnar: ”Havet kan stiga tre meter”

Jenny Stiernstedt

Upp till en meters höjning av haven under det här århundradet är vad FN:s klimatpanel räknar med i sitt ”värstascenario”.

Enskilda studier har under lång tid visat att vattnet kan komma att stiga mer än så, trots det har nämnda 100 centimeter (98 för att vara exakt) etsat sig fast som ett slags sanning – hänvisad till av såväl politiker på riksnivå som beslutsfattare ute i kommunerna.

Mot strömmen går dock Göteborgs stad, där tjänstemän redan för nio år sedan uppmärksammade att klimatpanelens tolkning av de senaste rönen sannolikt är alltför konservativ.

En konsult anlitades för att ta fram ett bredare underlag, där det konstaterades att ”aktuell forskning tyder på att den antagna havsnivåhöjningen i IPCC:s rapport är för låg”.

Som skäl angavs effekter av isflöden från Antarktis och Grönland vilka inte hade inkluderats. I rapporten varnas också för så kallade icke-linjära förändringar, med risk för plötslig acceleration.

Anders Roth, som då var miljöchef på trafikkontoret i Göteborg, skrev i sitt tjänstemannautlåtande att kommunen i framtida planering bör ta höjd för havsnivåhöjningar på upp till två meter.

Resultatet blev att Göteborg sedan dess räknar med att all samhällsviktig bebyggelse ska klara just den nivån – vilken alltså ligger dubbelt så högt som klimatpanelens.

– Som politiker måste man räkna med risken: sannolikhet gånger konsekvens. Och konsekvenserna av höjda hav är oerhört stora. Nu ser vi även att sannolikheten kan ha ökat ytterligare, säger Anders Roth i dag om sin rekommendation.

Som förklaring till den ökade sannolikheten för än högre havsnivåer pekar han på två saker: dels har världen fortsatt att släppa ut växthusgaser, dels har ännu fler studier visat att värstascenariot kan komma att ligga över det som FN talar om.

Anders Roth jobbar numera på Svenska Miljöinstitutet, IVL, men säger att om han hade skrivit motsvarande tjänsteutlåtande i dag så hade han lagt sig än högre:

– Nu skulle jag gett en rekommendation på två meter för all bebyggelse och tre för den som klassas som samhällsviktig, säger han med tillägget att en eventuell ”ny säkerhetsnivå” dock inte kan gälla överallt i landet beroende på den landhöjning som sker i delar av Sverige.

I en sådan riskanalys har alltså inte ens Göteborg – den kommun som sannolikt kommit längst i arbetet med anpassning till stigande hav – lagt sig tillräckligt högt.

Anders Roth igen:

– Det handlar inte om att jag säger att värstascenariot kommer att inträffa, utan om vilka säkerhetsmarginaler man vill ha. Vi måste också komma ihåg att vattnet inte kommer att sluta stiga år 2100. Även om vi lyckas minska utsläppen finns en fördröjning i klimatsystemet.

En aspekt att ha i åtanke är att klimatanpassning kostar pengar – långt mer än vad som nu satsas. Bara i Göteborg rör det sig om 20–30 miljarder kronor under kommande 30 år.

Eftersom man inte är i närheten av att komma upp i de summorna i dag, blir det extra viktigt att de investeringar som görs faktiskt är långsiktiga.

– Bygger man städer bör man tänka längre än 80 år när man gör väldigt stora investeringar, säger Anders Roth.
