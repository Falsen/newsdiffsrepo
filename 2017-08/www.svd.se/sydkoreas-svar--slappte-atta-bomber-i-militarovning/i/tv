Ryssland om situationen i Nordkorea: Extremt oroande

Joanna Drevinger

I ett statligt uttalande vädjar Kina om att båda sidorna i konflikten ska visa återhållsamhet. Talespersonen Hua Chunying sade att det närmar sig en kris. ”Samtidigt är det en möjlighet att åter ta upp fredssamtalen. Vi hoppas att parterna ska kunna samtala om hur stabilitet ska kunna råda på halvön. Tiden har visat att hot och sanktioner inte kan lösa situationen helt”, sade Hua Chunying i uttalandet som kritiserade båda sidorna.

Nordkoreas robottest är "ytterligare en provokation" från regimen i Pyongyang, enligt USA:s nedrustningsambassadör Robert Wood.

– Det är ytterligare en provokation av Nordkorea, de tycks bara fortsätta. Det här är givetvis en stor anledning till oro för min regering, och för ett antal andra regeringar, säger Wood på en nedrustningskonferens i FN-regi, där även den nordkoreanske diplomaten Han Tae Song deltar.

Bara ett par timmar efter att Nordkorea skjutit upp den långdistansrobot som passerade över Japan meddelade Sydkorea att man i en övning släppt åtta bomber av typen MK84 över ett simulerat mål i ett särskilt testområde i provinsen Gangwon som gränsar till Nordkorea, rapporterar CNN.

På en presskonferens berättade Sydkoreas presidents talesperson Yoon Young-chan att president Monn Jae-in vill visa vilken stark kapacitet landet har gentemot Nordkorea.

Till CNN säger en källa inom Sydkoreas försvarsministerium att övningen visade att Sydkoreas flygvapen har möjlighet att krossa fienden i norr om det skulle behövas.

Det var sent på måndagskvällen (svensk tid) som Nordkoreas avfyrade en testrobot som passerade Japan innan den landade och gick sönder i Stilla havet. I Japan utlöste roboten ett nationellt krislarm men man valde att inte skjuta ner de. Detta trots att man tidigare lovat att skjuta ner robotar som hotar landet.

Regeringens talesperson Yoshihide Suga kallar roboten för ett allvarligt säkerhetshot mot Japan och poängterar att uppskjutningen bryter mot FN:s resolutioner, skriver TT.

– Vi kommer att anstränga oss till vårt yttersta för att beslutsamt skydda vårt folks liv, säger landets premiärminister Shinzo Abe.

Amerikansk militär bedömer att roboten inte utgjorde något hot mot Nordamerika, men bekräftar att den flög över Japan.

Ryska regeringen är "extremt oroad" av situationen i Nordkorea, rapporterar Reuters med hänvisning till den statliga ryska nyhetsbyrån Ria Novosti.

– Vi ser en tendens till upptrappning. Vi är extremt oroade av den allmänna utvecklingen, säger Rysslands vice utrikesminister Sergej Ryabkov till Ria Novosti.

Flera länder fördömer nu Nordkoreas testskjutning. Indonesien, som är en av få länder som har en relation med Nordkorea uttryckte sin oro över att Pyongyang provocerar så aktivt, skriver AP.

EU fördömer Nordkoreas robottest.

– Vi stödjer helt kraven på ett extrainsatt nödmöte med FN:s säkerhetsråd i dag, säger EU:s utrikeschef Federica Mogherini i ett uttalande.

Mogherini säger att EU kommer att titta närmare på "ett lämpligt svar" i nära samråd med allierade, och i linje med säkerhetsrådets överläggningar.

Nordkorea anklagar USA för att driva situationen på Koreahalvön till ett "extremt explosivt tillstånd", och säger att regeringen i Pyongyang har all rätt att ta till hårda motmedel.

– Nu när USA öppet har visat sina fientliga intentioner mot Demokratiska folkrepubliken Korea, genom aggressiva gemensamma militärövningar trots upprepade varningar, har mitt land all anledning att svara med hårda motåtgärder i självförsvarssyfte, säger Nordkoreas ambassadör till FN i Genève, Han Tae Song.

Demokratiska folkrepubliken Korea är Nordkoreas officiella namn.

– USA bör hållas ensamt ansvarigt för de katastrofala konsekvenser detta kommer att föra med sig, fortsätter Han Tae Song.

Tillsammans med USA och Japan har Sydkorea kallat till ett extrainsatt FN-möte med säkerhetsrådet för att diskutera Nordkoreas senaste robotuppskjutning.

I början av augusti röstade rådet enhälligt ja till nya tuffare sanktioner mot Nordkorea, som bland annat innebär totalt exportförbud mot kol och järn.

Nordkorea har avfyrat en rad robotar tidigare som har slagit ned i vattnen utanför Japan. I lördags sköt Nordkorea upp vad som tros ha varit tre kortdistansrobotar som flög runt 25 mil i nordostlig riktning.

2009 sköts en robot upp från Nordkorea som passerade över Japan, utan att orsaka skador. Då sade diktaturen att det rörde sig om en satellituppskjutning, men USA, Sydkorea och Japan bedömde efteråt att det rörde sig om ett robottest.
