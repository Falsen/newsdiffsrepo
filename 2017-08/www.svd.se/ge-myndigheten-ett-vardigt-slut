Ge myndigheten ett värdigt slut

Lydia Wålsten

Bara en av hundra svenskar tycker att Arbetsförmedlingen fungerar. Frågan är om den finns kvar om ett år. Det säger Toivo Sjörén, opinionschef på Kantar Sifo, med anledning av att AF tappar förtroende i årets Anseendeindex. För att råda bot på kulturen pågår en konsultdriven satsning inom AF – ”förnyelseresan”.

Generaldirektören Mikael Sjöberg har tagit hjälp av Gaia Leadership för 114 miljoner kronor. De har arbetat fram tre ledord: Professionell. Inspirerande. Förtroendeingivande. Själv har Sjöberg låtit sig bjudas på fest hos konsultbolagets grundare – utan att be sina medarbetare om ursäkt när det uppdagats. ”Det handlade om knytkalas”, sade han i måndags i en intern videohälsning.

Medarbetare vittnar om att förnyelseresan är en flummig organisationsförändring som ingen förstår. Lägre chefer förväntas presentera individuella planer som på Gaia-språk kallas DPE, ”det personliga erbjudandet”. Samtidigt är organisationens chefer måna om att leverera rätt arbetslöshetsprocent till generaldirektören, men i stället för att säga som det är – att förväntningarna är orealistiska – trycker de ut ansvaret på mellanchefer och handläggare. Personalomsättningen är hög. Och när kommunikationsdirektören gör en intern utvärdering av förnyelseresan är läsningen så nedslående att den aldrig kommuniceras.

I veckan avslöjade Dagens Industri (DI) att timredovisning saknas på upp till två tredjedelar av fakturorna från Gaia. Tidningen hittar också muntliga uppgörelser på stora schablonbelopp mellan den dåvarande personalchefen och Gaias grundare Micael Mathsson.

Jag begär ut förfrågningsunderlaget som ledde fram till ramavtalet och talar med Pär Cronhult, expert på lagen om offentlig upphandling. ”Underlaget ger utrymme för en helt godtycklig bedömning där myndigheten kan välja vilket bolag de vill”, säger han och konstaterar att liknande fall under 2017 har underkänts av kammarrätten i Stockholm och Sundsvall.

När Sjöberg medverkade i Ekots Lördagsintervju 2014 sade han att om tre år ska det märkas att den här resan har betytt någonting. Sedan dess har 800 chefer gått utbildningar för 120  000 kronor per person. Förtroendet för Arbetsförmedlingen sjunker. Branschkritiker menar att Gaia har för stort fokus på mjuka värden vilket inte är vad AF behöver. I värsta fall har relationen inslag av vänskapskorruption.

Det är för sent att överklaga avtalet – det måste ske 10 dagar efter offentliggörandet. Men det finns en annan lösning. Det avtal som Gaia har med AF garanterar inga volymer. Ledningen kan vilken dag som helst sluta avropa timmar.

Arbetsförmedlingen är en av Sveriges dyraste myndigheter som bara tycks växa. 14 000 anställda och ett anslag på nästan 80 miljarder kronor. Det motsvarar nästan tio procent av statens utgifter eller fyra gånger så mycket som polisens budget.

Det är på Sjöbergs bord regeringens viktigaste uppdrag ligger, att få långtidsarbetslösa och utrikes födda i arbete. Förnyelseresan är huvudnumret. ”Han är min viktigaste generaldirektör”, säger arbetsmarknadsminister Ylva Johansson till DI med anledning av avslöjandet. Trots det har hon tillsatt en överdirektör som tillträder i morgon den 1 september för att ”stärka det interna arbetet”.

Sverige har inte marginaler för en Arbetsförmedling som inte fungerar. I riksdagen finns en majoritet för en privatisering. Det tillägg som Alliansen och Sverigedemokraterna krävt till den utredning som ska vara klar 2019 räcker inte. Varje månad från i dag tills dess att utredningen är klar, kommer skattebetalarna att betala fakturor för mindfulness när AF i själva verket behöver förberedas för en privatisering.

Lydia Wålsten är vikarierande ledarskribent. Läs fler av hennes texter på svd.se/av/lydia-walsten.
