”Den som når sina mål måste belönas för det”



I sin iver att kritisera sin politiska motståndare läser de båda miljöpartisterna min artikel som fan läser bibeln (23/8).

Så tillåt mig att förtydliga: Vi ska ha klara resultatmål för välfärdens kärna, men vi ska lita på att proffsen vet hur man ska nå målet. Medlet, vägen dit, behöver inte detaljstyras som ofta sker i dag. När lärare, läkare och poliser lägger en allt större del av sin arbetstid på administration visar det att detaljstyrningen måste upphöra. Administrativa uppgifter som i dag utförs av akademiskt utbildade istället utförs av andra grupper.

Men det handlar också om att det måste få större betydelse om en skola förbättrar elevernas studieresultat eller om en vårdcentral gör patienterna friskare. Jag träffar många inom välfärdens kärna som känner frustration över att det inte blir någon skillnad för den enskilda medarbetaren eller arbetslaget om man inte når sina uppsatta mål. Där det inte spelar någon större roll för löneutvecklingen om jag når mina uppsatta mål eller inte. Där individuell lönesättning finns på pappret, men inte i verkligheten. Är detta rimligt? Bidrar det till att göra välfärden bättre? Jag tror inte det. Jag har till skillnad från Miljöpartiet svårt att försvara en modell där vi ger lika höga löneökningar till de som missköter sig, som till de som de som alltid överträffar förväntningarna.

Ett modernt ledarskap handlar om tillit, men också om att skapa en styrning som uppmuntrar och engagerar medarbetare att nå sina uppsatta mål, oavsett om det är individuella eller gruppens mål. Jag är övertygad om att de medarbetare som når sina mål och förbättrar verksamheten, till exempel i form av mer kunskap eller friskare patienter måste belönas och rönas uppskattning för detta. Så är det inte alltid i dag.

Miljöpartisterna Svensk och Marmgren menar att min linje kommer att leda till ”att man räknar pinnar” och att ”det leder till att polisen skriver hastighetsböter samtidigt som det pågår skottlossning bredvid”. Så kan man givetvis välja att läsa min text. Man kan också välja att läsa min text som att den vill lyfta att det är ett problem att medarbetare i välfärden förlorar engagemang när resultatet inte spelar någon roll.

När resultatet får större betydelse kommer det också leda till en välbehövlig diskussion om vilka resultat vi vill uppnå och ska följa upp. Bonusar blir fel om man mäter fel typ av resultat. Att ge en betygssättande lärare högre lön för att hen har höjt elevernas betyg kan ju uppenbart ge felaktiga drivkrafter. Men om man i stället utgår från resultaten på externt rättade nationella prov och bedömer hur eleverna har utvecklats i skolan de senaste åren kan de istället ge rätt drivkrafter.

Välfärdens kärna – vård, skola och polis – står inför stora utmaningar när man inte lever upp till människors förväntningar. Det märks inte minst genom att man har svårt att behålla och rekrytera medarbetare. Bristen på barnmorskor, poliser och lärare är ett mot vår gemensamma välfärd. Genom mindre detaljstyrning där vi låter proffsen vara proffs, skapar fler karriärvägar och ser till att duktiga medarbetare premieras kan utvecklingen vändas.

Mats Persson (L)

riksdagsledamot och ekonomisk-politisk talesperson
