Trump möter väljare i ilsket Arizona

TT

Det kampanjliknande massmötet äger rum under natten till onsdagen i kongresshallen Phoenix Convention Center. Stora protester väntas vid Trumps ankomst till staden och lokala meder varnar för trafikkaos.

Det är i synnerhet presidentens fördömande av "båda sidor" (att han jämställde högerextrema med motdemonstranter) vid våldsamheterna i Charlottesville som tänt Phoenixbornas ilska. Stadens demokratiske borgmästare Greg Stanton har öppet bett Trump att skjuta på massmötet, utan resultat. I dagarna skrev Stanton en debattartikel i tidningen The Washington Post i vilken han citerade dåvarande presidentkandidaten Robert F Kennedys ord om enande och medkänsla efter mordet på medborgarrättskämpen Martin Luther King.

"Amerika har ont. Och detta till stor del eftersom Trump har hällt bensin över de rasistiska motsättningar som finns. Med det planerade besöket i Phoenix. . . är jag rädd för att presidenten tänder en tändsticka", skriver Stanton.

Det är välkänt att Donald Trump får energi av att tala till sin lojala väljarbas vid jättemöten, där publiken ofta bryter ut i talkörer. Det var vid ett sådant möte i februari i Florida som han hävdade att "något" – med koppling till flyktingar – hänt i Sverige "kvällen innan".

Nyhetssajter i USA spekulerar nu i huruvida Trump vid mötet kan tänkas benåda den kontroversielle tidigare Arizona-sheriffen Joe Arpaio som fällts för domstolstrots i ett fall som rör en omskriven invandringslag. Eller kan han tänkas planera ett utspel om den omtvistade muren mot Mexiko?

Från Vita huset hoppas man sannolikt på ingendera. Trumps nye stabschef John Kelly rapporteras jobba hårt för att skapa ordning i leden. Den tidigare marinkårsgeneralen Kelly är en av arkitekterna bakom Trumps strama tal till nationen om Afghanistan och det var han som ledde avskedssamtalet med den kritiserade strategen Steve Bannon. Men politiska massmöten är bortom Kellys kontroll.
