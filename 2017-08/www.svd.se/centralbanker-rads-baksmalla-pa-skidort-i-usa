Johan Carlström:
Centralbanker räds baksmälla på skidort i USA

Johan Carlström

Varje år under nästan fyra decennier har centralbankstoppar, akademiker och beslutsfattare samlats i bergsorten Jackson Hole, i Wyoming, för att diskutera en dagsaktuell fråga. I år är temat ”Fostering a Dynamic Global Economy” – att utveckla en dynamisk global ekonomi.

Men få bryr sig speciellt om just den frågan. I stället kommer fokus vara på när den europeiska centralbanken – ECB – och dess amerikanska motsvarighet – Federal Reserve – ska höja sina styrräntor. Eller minska sina obligationsköp.

Konferensen inleds på torsdag. Men klimax väntas först på fredag då Fed-chefen Janet Yellen och ECB-chefen Mario Draghi kommer tala. Det gäller för dem att hålla tungan rätt i mun.

Investerare kommer dissekera varenda liten signal om eventuella penningpolitiska åtstramningar. Eller om centralbankerna kommer att senarelägga dessa.

Fed har flaggat för en femte räntehöjning senare i år, från nuvarande 1–1,25 procent. Banken har också signalerat att den snart kommer dra ned på sina obligationsköp.

Men om Janet Yellens tal är högintressant är förväntningarna på ECB:s Mario Draghi kanske ännu större. Det var nämligen i Jackson Hole för tre år sen som den italienska ekonomen beredde vägen för ECB:s historiska obligationsköp för att rädda europeisk ekonomi.

Sedan dess har läget i både amerikansk och europeisk ekonomi förbättrats. Men eftersom USA går bättre än Europa har ECB har inte alls kommit lika långt med sina åtstramningar.

Den europeiska centralbanken trappade i och för sig ned storleken på sina obligationsköp en gång i år. Men så här långt har Draghi inte avslöjat några planer på att avsluta eller minska köpen ytterligare. Och de flesta bedömare tror inte att det kommer bli något av den varan i Jackson Hole heller.

Senast ECB-chefen uttryckte optimism om Europas ekonomi straffades han omedelbart av en starkare euro när investerare höjde oddsen för att bankens obligationsköp snart nått vägs ände.

Så här långt i år har euron stärkts runt 12 procent mot dollarn, vilket hållit nere importpriserna. Det är förstås dåligt för ECB vars huvuduppgift är att få upp inflationen till strax under 2 procent.

Trots ECB:s nollränta har inflationen bland de länder som använder euron som valuta inte imponerat. De senaste månaderna har konsumentprisökningarna fallit till 1,3 procent i eurozonen. Amerikansk inflation har fastnat på 1,5 procent, vilket är under Feds mål på 2 procent. Detta trots att amerikansk arbetslöshet nästan halverats från sin topp efter den global finanskrisen. Idag ligger den på strax över 4 procent. Arbetslösheten i eurozonen har fallit till 9,1 procent från över 12 procent.

Den uteblivna inflation förbryllar. Det har gått så långt att en del ekonomer har börjat ifrågasätta den snart 60 år gamla Phillipskurvan – ett samband som visar att inflationen tar fart när fallande arbetslöshet ökar efterfrågan och därmed konsumentpriserna.

Riksbankschef Stefan Ingves hör till den trogna krets som fortfarande tror på kurvan. Men de senaste åren har Ingves samtidigt blivit allt mer medveten om den dämpande effekt som en starkare krona har på svensk inflation via billigare import.

Om Yellen och Draghi ger signaler om snabbare åtstramningar än väntat hade det antagligen försvagat kronan mot euron och dollarn. Det hade varit ljuv musik i Ingves öron eftersom det skulle spä på den svenska inflationen som legat under målet i många år. Större prisökningar skulle i sin tur göra det lättare för Riksbanken att höja sin ränta, en ränta som gjort att hushållens skuldsättning är rekordhög.

Men risken är stor att Ingves blir besviken. Både Fed och ECB kommer vara extremt försiktiga med att signalera snabba åtstramningar i den pittoreska amerikanska skidorten. De skulle nämligen kunna resultera i en rejäl baksmälla för de finansiella marknaderna som blivit beroende av centralbankernas generösa stimulanser.
