Högprofilerad aktieägare i Fingerprint åtalas

TT

En av biometribolaget Fingerprint Cards mest profilerade aktieägare åtalas för försök till kursmanipulation. Stämningsansökan lämnades in i dag, rapporterar Dagens Industri.

Enligt stämningsansökan ska den misstänkte under 2016 ha lagt order som inte var tänkta att gå till avslut på totalt cirka 3,5 miljarder kronor. Det misstänkta handelsmönstret ska ha upptäckts av Nasdaq Stockholm som slog larm.

Enligt chefsåklagare Thomas Langrot vid finansmarknadskammaren på Ekobrottsmyndigheten förnekar den misstänkte brott.

Den åtalade ska ha kopplingar till nätaliaset Crowhater, som hävdar att Fingerprint Cards aktie är ständigt undervärderad.
