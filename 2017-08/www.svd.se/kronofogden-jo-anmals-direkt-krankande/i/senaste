Kronofogden JO-anmäls: ”Direkt kränkande”

Emmylou Tuvhag

Felaktiga utmätningar av lön, inbetalningar som inte har registrerats och bristfällig hantering av ärenden har fått 15 privatpersoner att vända sig till Justitieombudsmannen (JO).

”Att man påstår att skulden är oreglerad trots att den varit betald sedan tre veckor tillbaka är direkt kränkande mot en person i en redan svår situation”, skriver en person i anmälan.

Enligt de drabbade har Kronofogdens hantering av ärendena lett till försämrad kreditvärdighet, onödigt höga kostnader och stor oro.

”Att inte kunna sova ordentligt på snart två veckor och känna mig helt värdelös är inget något företag, myndighet eller enskild individ ska få utsätta någon för”, skriver an annan person i sin anmälan.

Anmälningarna har resulterat i att JO har begärt att Kronofogden ska utreda ärendena. I en rad yttranden uppger Kronofogden att man beklagar det inträffade och hänvisar bland annat till en hög arbetsbelastning.

Flera av anmälningarna beror på för sen bokföring av inbetalda belopp. Kronofogdemyndigheten konstaterar själva att förseningarna inte är förenliga med gällande regelverk.

Kritiken mot Kronofogden är inte ny. Sedan 2011 har det förekommit problem med registrering av manuella betalningar vid tillfälliga arbetstoppar, såsom under semesterperioder. Under sommaren 2016 eskalerade problemen.

– Jag vill be om ursäkt till de drabbade. Jag förstår att det här leder till stora negativa konsekvenser för många, säger Kristin Alm, enhetschef för medelshantering sedan början av året.

Hon påpekar att flera åtgärder har satts in. Avdelningen har bland annat tilldelats extra resurser och arbetsrutinerna har setts över.

Är problemen över nu?

– Med det fokus som vi har i dag hanterar vi in- och utbetalningar i rätt tid, och vi har inte lika långa handläggningstider som tidigare, säger hon.
