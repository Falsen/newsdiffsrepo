Sjarapova i tårar slog ut Halep

TT

Den ryska förra världsettan i tennis vann över rumänskan med 6–4, 4–6, 6–3.

Den 30-åriga, femfaldiga grand slam-mästaren Sjarapova fick ett wildcard till turneringen eftersom hon inte är rankad bättre än på 146:e plats efter dopningsavstängningen.

Efter den drygt två och en halv timme långa tennismatchen sjönk Sjarapova ned på knä och gömde sitt ansikte som var vått av tårar.

– Jag tänkte bara att det var en annan dag, en annan chans, en annan match. Men det var så mycket mer. Jag försökte att inte tänka på det, säger hon i matchintervjun efteråt.

Hon gjorde comeback i slutet av april efter en lång avstängning för meldoniumdopning, men hennes återkomst har varit skadefylld. Hon har haft problem med ett lår, en höft och en arm.

Hon nekades en friplats till Franska mästerskapen och missade Wimbledon på grund av skada.

Precis som i finalen 2006, som hon vann, var Sjarapova klädd i svart.

– Bakom den här lilla svarta klänningen med Swarowski-kristaller finns det en flicka med stor beslutsamhet och som tänker stanna kvar här, säger Sjarapova.

Simona Halep säger att hon förstås är ledsen över förlusten.

– Men jag gav allt. Hon var bättre, hon servade bättre. Min serve var inte bra i dag, säger Halep.
