Källor: Båda favoriterna tackar ja om de får frågan

Hannes Delling

När Anna Kinberg Batra berättade att hon skulle avgå som moderatledare på högkvarteret i Blasieholmen i Stockholm var det efter några turbulenta dygn.

Det senaste moderata upproret tog fart i våras med en lång rad anonyma interna avgångskrav och en rebellbas i starka M-fästen i Stockholms län. Efter en vår av opinionsras möblerade Anna Kinberg Batra om i partiledningen och lovade bot och bättring i början av sommaren. Det räckte inte.

I tisdags växte upproret till en storm som senare blev en orkan när lokala M-toppar började gå ut öppet och kräva Anna Kinberg Batras avgång. Det satte igång en snöbollseffekt som slutade med att länsförbund efter länsförbund under torsdagen kom med avgångskrav, vilket fick M-ledaren att inse att loppet var kört.

Moderaternas partistyrelse fattade under fredagen beslut om att hålla en extrastämma. Det är i nuläget bara aktuellt med ett fyllnadsval för partiledaren och inte tal om att byta ut hela partistyrelsen, som flera län kräver.

– Det är ganska många län som har den åsikten, säger Saila Quicklund, förbundsordförande i Jämtland och riksdagsledamot, till TT.

Var och när extrastämman ska hållas är fortfarande oklart – tidpunkten avgörs av valberedningen och partiets arbetsutskott. Troligtvis sker det före den ordinarie arbetsstämman 12–15 oktober.

Partisekreteraren Anders Edholm hoppas att en ny partiledare ska kunna vara på plats ”så snart som möjligt”. Förhoppningen: att kunna fokusera på politik och inte på personfrågor på stämman.

– Samtidigt måste man också ha respekt för processen, säger Anders Edholm.

Hur ska du som partisekreterare ena partiet nu?

– Först och främst vill jag säga att det är en sorglig och tråkig situation vi hamnat i, nu håller vi på att ta oss ur den situationen. Valberedningens arbete är viktigast nu och sedan har i en arbetsstämma i oktober, säger han.

Valberedningen ledd av Skånemoderaternas Lars-Ingvar Ljungman ska börja sitt arbete på söndag och gå igenom hur processen ska gå vidare och hur många veckor man behöver.

Vid 16-tiden på fredagen hade ingen kandidat trätt fram och få namn fördes fram av moderater.

Enligt vad SvD erfar fanns ingen klar plan för en efterträdare bland de kommunföreträdare i Stockolms län som drog igång upproret mot Kinberg Batra.

Namn som figurerat där har främst varit ekonomisk-politiske talespersonen Ulf Kristersson och Elisabeth Svantesson, talesperson för integrations- och arbetsmarknadsfrågor. Det är namn som återkommer när SvD ringer runt inom Moderatsverige.

Länsförbunden vill inte nämna några namn nu. De har dragit igång formella processer med förbundsråd där lokalföreningar och medlemmar ska få säga sitt innan förbundet släpper sina namn till valberedningen.

– Vi ska ha en öppen diskussion med medlemmar i länet, säger Anders Åhrlin, ordförande för Moderaterna i Örebro.

Kjell Jansson, förbundsordförande i Stockholms län, skriver i ett sms till SvD att han inte vill uttala sig förrän han fått info från valberedningen.

En utbredd uppfattning inom partiet är, uppger centralt placerade partikällor för SvD, att båda favoriterna Ulf Kristersson och Elisabeth Svantesson kommer att ställa upp om de får frågan.

En M-topp som pekats ut som en part i upproret menar att båda skulle vara bättre än Kinberg Batra och menar att den otydlighet som Moderaterna anklagats för har rört Anna Kinberg Batra personligen.

– En partiledare har mycket stor makt.

De båda som nämns som huvudkandidater kan dock anses ha ett liknande ansvar som Anna Kinberg Batra för den förda politiken. De satt tidigare i Fredrik Reinfeldts regering och har varit en del av den moderata partiledningen de senaste åren.

Flera andra namn har nämnts i spekulationerna, men enligt vad SvD erfar är det mellan Kristersson och Svantesson det står – med Mikael Odenberg som en joker i leken.
