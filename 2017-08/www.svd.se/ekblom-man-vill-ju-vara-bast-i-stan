Ekblom: Man vill ju vara bäst i stan

Jenny Danielsson

Hammarby tog klivet upp i dam­allsvenskan den här ­säsongen och kämpar för att hålla sig kvar. Laget ligger trea från slutet i en tajt bottenstrid och är bara två poäng före jumbon Kif Örebro. Samtidigt är det bara tre poäng upp till lagen som ligger på säkrare mark.

– Det är alltid kul med ett derby, det är roliga matcher att spela. Men vi tänker inte så mycket på motståndet, vi ser det som ytterligare en viktig match där vi ska försöka öka på poängskörden, säger Olga Ekblom.

Hammarby har tagit poäng i de fyra senaste matcherna (tre oavgjorda och en seger). Senaste förlusten var mot just Djurgården (0–2) när lagen möttes på Zinkensdamm i juni inför drygt 2 000 åskådare.

– Vi är så klart revansch­sugna nu, det var surt att förlora hemma inför storpublik, säger Ekblom, som tror att ­laget klarar det damallsvenska kontraktet.

–  Jag tycker att vi är tillräckligt bra för att hålla oss kvar och vi börjar få ihop bitarna mer och mer.
