Åtta av tio får förlängt tillfälligt uppehållstillstånd

Negra Efendić

De första tidsbegränsade uppehållstillstånd, som Migrationsverket beviljat enligt den tillfälliga lagen för asylsökande, löpte ut den 20 augusti.

Enligt myndigheten har cirka 5 100 personer hittills ansökt om förlängning av sina tillfälliga tillstånd. Drygt 370 fall har behandlats och de flesta av dem, 310, har fått tillståndet förlängt.

Det handlar framförallt om personer som bedömts vara alternativt skyddsbehövande och som till största delen kommer från Syrien och Eritrea.

– Kvarstår skyddsbehovet exempelvis som alternativt skyddsbehövande, beviljas ett förlängt tidsbegränsat uppehållstillstånd på 2 år, förklarar Linn Nilsson på Migrationsverkets presstjänst.

Vilken typ av prövning myndigheten gör beror på skälen som de sökande åberopar. Åberopas skäl som tidigare inte har prövats kan andra utredningsåtgärder krävas än om man åberopar fortsatt behov av skydd som tidigare har prövats av verket, enligt Linn Nilsson.

De tillfälliga uppehållstillstånden är en del av den tillfälliga asyllagen som klubbades igenom i riksdagen förra sommaren. Lagen, som placerat Sverige på EU:s lägsta nivå när det gäller asylsökandes rättigheter, röstades igenom med stor majoritet och syftet var att minska antalet asylsökande.

Skärpningen av asyllagen innebär också bland annat kraftigt minskade möjligheter till familjeåterförening.

Den tillfälliga asyllagen gäller till 19 juli 2019, lika länge gäller de förlängda tillfälliga uppehållstillstånden.

Före detta migrationsminister Morgan Johansson har, i en intervju med SvD i våras, öppnat för en förlängning av den tillfälliga asyllagen om EU-länderna inte når en kompromiss i sina förhandlingar om EU:s framtida asylpolitik.

– Vi får inte riskera att hamna i samma ohållbara situation som 2015, sa han då.

Drygt 30 000 asylsökande har beviljats tidsbegränsade uppehållstillstånd i enlighet med den tillfälliga lagen.
