Jakten på världens svåraste språk

Ida Vanhainen

”Det är rena grekiskan” säger vi i Sverige när något är fullständigt oförståeligt. Och visst är grekiskan ett svårt språk att lära sig för svensktalande. Men det finns de som är långt värre.

Enligt amerikanska Foreign Service Institute, är det språken mandarin, arabiska och japanska som är världens svåraste språk att lära sig för den som är engelskspråkig. För att komma fram till detta har myndigheten placerat världens språk i fyra kategorier baserat på hur lång tid respektive språk i snitt tar att lära sig. Arabiska beräknas ta runt 2 200 timmar att lära sig medan spanska endast tar 600 timmar.

Joseph Saouk är doktorand i arabisk dialektologi och undervisar i arabiska på försvarets tolkskola. Han instämmer delvis med påståendet att arabiska skulle vara ett exceptionellt svårt språk, men bara delvis.

– Det som gör arabiskan till ett så svårt språk är det faktum att det inte finns en enda arabiska. De dialekter som förekommer i Mellanöstern och Nordafrika är i många fall så pass olika att de bör betraktas som skilda språk, och ingen av dem finns som skriftspråk. Om man vill lära sig både talad och skriftlig arabiska måste man därav lära sig minst två ”olika” språk.

Efter mer än elva år som lärare på tolkskolan är Joseph Saouk väl bekant med de svårigheter som svensktalande studenter i arabiska kämpar mest med.

– Så kallade faringala ljud som ligger långt ner i halsen är ofta svåra för svensktalande, det beror på att den delen av talapparaten helt enkelt inte används i svenskan.

Trots de extra utmaningarna insisterar dock Joseph Saouk att det är fullt möjligt för svensktalande att briljera i arabiska.

– Jag hade en student som efter två års intensivstudier kunde prata egyptisk arabiska i nästan en hel minut innan någon märkte att han inte hade arabiska som modersmål.

Henrik Liljegren, docent i lingvistik på Stockholms universitet, är skeptisk till påståendet att det skulle gå att slå fast vilket språk som är världens absolut svåraste.

– Hur svårt ett språk är att lära sig kan bero på tre saker: Hur avlägset besläktat språket är med ens modersmål, hur annorlunda det språkets kulturella sammanhanget är, samt hur komplext språket är rent lingvistiskt. På grund av detta kan jag tänka mig att arabiska är ganska svårt för svensktalande.

Men Henrik Liljegren nekar inte till att det vissa språk trots allt är svårare att lära sig än andra. Han minns några av de språk som överraskat honom med sin komplexitet.

– I några byar i norra Afghanistan talas prasun-språket. Det har 39 lägesprefix som adderas till varje verb för att beskriva i vilken riktning något utförs. Ordet för ”att gå” ändras alltså beroende på om detta sker nedströms i lätt lutning eller nedströms på plan mark.

Ett annat språk som Henrik Liljegren fascinerats över är ett språk vars namn knappt går att uttala.

– Språket !xóõ (uttalas med ett gutturalt klickljud följt av en mjuk utandning som slutar i ett utdraget oö-ljud) som talas i södra Afrika har fler än 141 olika ljud, varav otaliga är olika klickljud. Det är komplext.

Borde vi alltså snarare säga ”det är rena !xóõ” nästa gång vi har svårt att förstå något?

– Nja, jag är osäker på om folk skulle förstå vad du menar om du säger ”det är rena !xóõ”, fast det skulle väl å andra sidan vara rätt så passande.
