”Hennes avgång är bara en tidsfråga”

Katarina Hugo

På torsdagseftermiddagen hade nio länsförbund krävt den moderata partiledarens avgång, vilket är så många som krävs för att frågan om ny partiledare ska tas upp på M-stämman i mitten av oktober. Hittills har inget annat besked kommit från Anna Kinberg Batra än att hon sitter kvar, ett besked hon lämnade på en pressträff i onsdags.

Och turerna kring Kinberg Batra med bara ett år till riksdagsvalet gör att varumärkeskrisen för partiet nu blir allt djupare, menar flera pr-experter som SvD talat med.

– Det går inte att kommunicera bort en grundläggande förtroendekris. Man kan inte trolla med knäna. Att partiet inte har lyckats förbättra opinionssiffrorna under sommaren, trots it-skandalen på Transportstyrelsen, gör Anna Kinberg Batras situation oerhört svår, säger pr-experten Patrik Westander.

Vilken är bästa vägen ur detta?

– Hennes avgång är bara en tidsfråga. Hon orsakar sig själv och partiet mer skada genom att krampaktigt hålla sig kvar vid makten när det så uppenbart handlar om en mycket stark intern förtroendekris. Det som skulle rädda hennes eftermäle är att hon går, säger han.

Eva Ossiansson, varumärkesexpert på Handelshögskolan i Göteborg menar att Kinberg Batra saknar den karisma och personlighet som tydliggör det varumärkeslöfte som ett parti måste kunna leverera.

– Det här har varit en lång kris och Moderaterna har inte hittat sin identitet. Partiet vet inte vad de ska stå för. Det är klart att det är otacksamt att komma efter en så populär partiledare som Fredrik Reinfeldt som jobbade väldigt tydligt med partiets strategi att bli det nya arbetarpartiet, säger hon.

Hur skadlig är krisen för Moderaterna som varumärke?

– Den är skadlig, naturligtvis. Väljarna vill ha en tydlighet. Nu saknas ledarskapet. Varumärken är i hög grad kopplade till de känslor de skapar och varumärkesbyggande handlar om att hantera människors uppfattningar. Ett varumärke och således ett politiskt parti måste kunna leverera på sitt löfte. När väljarna inte upplever att det finns ett löfte eller att du inte levererar uppstår det en varumärkeskris.

Vad skulle rädda varumärket?

– Att en person med en hög trovärdighet sen tidigare träder fram, till exempel Carl Bildt. Partiet behöver en person som vågar vara tydlig och man borde ha löst frågan tidigare. Det är valår nästa år, det är en kort tidsperiod, säger Eva Ossiansson.

Organisationen Svenskt Näringsliv ville sent på torsdagseftermiddagen inte kommentera oron i Moderaterna. Leif Östling, ordförande för Svenskt Näringsliv, var bara fåordig:

– Den kommentar jag kan ge, är att vi inte kommenterar. Moderaterna får sköta det här själva, sa Östling i en kort kommentar till SvD.

Även Svenskt Näringslivs vd Carola Lemne, som till exempel välkomnade ett extraval i Sverige när det föreslogs i december och då samtidigt varnade för att ”inga politiker har förmågan att ta taktpinnen och peka ut vägen framåt”, avstod på torsdagen från att ge Svenskt Näringslivs syn på ledarskapskrisen i Moderaterna.

Men vid Småföretagarnas riksförbund gör man klart att krisen i Moderaterna är ”beklaglig”.

– Skattemässigt är en alliansregering välkommen för småföretagen, och för det hade det varit bra med stabilitet i Moderaterna. Men finns förstås även andra frågor som också är viktiga för företag, och kanske är det C eller MP som nu stärks, säger Lars Strömberg som sitter i styrelsen för Småföretagarna.

Enligt pr-experten Patrik Westander har en ny moderat partiledare mycket goda chanser att framstå som räddare i nöden.

– Manegen är krattad för efterträdaren. Det finns goda förutsättningar för att den mediala bilden av såväl Elisabeth Svantesson som Ulf Kristersson blir positiv.
