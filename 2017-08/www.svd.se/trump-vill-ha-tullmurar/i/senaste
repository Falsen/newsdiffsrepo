Janerik Larsson:
Trump vill ha tullmurar

Janerik Larsson

Eftersom Vita huset läcker som ett såll är det svårt att veta vad som är sant och vad som är en hårt vinklad version tillrättalagd för att belysa hur stollig presidenten är.

Axios, en ny och läsvärd politisk nyhetstjänst, berättade häromdagen om ett möte på Oval Office där relationen till Kina diskuterades.

På mötet deltog handelsförhandlaren Robert Lighthizer, dennes rådgivare Peter Navarro, Trumps ekonomiske rådgivare Gary Cohn och Steve Bannon. Dvs mötet ägde rum innan Bannon försvann.

Trump beklagade sig för den nya stabschefen John Kelly:

For the last six months, this same group of geniuses comes in here all the time and I tell them, ’Tariffs. I want tariffs.’ And what do they do? They bring me IP. I can’t put a tariff on IP.

Trump vill alltså bestraffa Kina genom tullar men rådgivarna säger att den viktiga frågan är kinesiska stölder av amerikanska intellektuella rättigheter (Intellectual Property). Men Trump påpekar ilsket att man inte kan använda tullar i den frågan.

Trump har i decennier velat skapa tullmurar runt den amerikanska ekonomin. Det där med muren mot Mexiko är bara det senaste inslaget i denne isolationists önskan om att isolera USA från omvärlden.

I Axios-beskrivningen säger Trump till stabschefen att det finns ”some globalists” i rummet och dessa globalister vill inte ha tullmurar. ”But I’m telling you, I want tariffs.”

Denna historia är högst sannolik och än mer sannolik blev den när jag i Financial Times läste att Trump sagt nej till ett förslag från Kina att minska överkapaciteten av stål. Han hade i stället gett order till sina medarbetare att hitta på något sätt att rikta tullar mot import från Kina.
