Tyska sjuksköterskan kan ha dödat minst 90 till

Tomas Lundin

BONN Niels Högel, 40, är därmed Tysklands värsta seriemördare sedan andra världskriget. Han dömdes 2008 och 2013 till livstids fängelse bland annat för mord i två fall och tre mordförsök men medgav under förhören vid rättegången att antalet offer var långt högre.

Polisen tillsatte en särskild kommission som fick beteckningen ”Kardio” eftersom morden begåtts på de kardiologiska avdelningarna på sjukhusen i Delmenhorst och Oldenburg. Där hade Högel injicerat medikament som utlöser hjärtkollaps. Avsikten var att återuppliva patienter för att få beröm. Något som inte alltid lyckades. Han ertappades 2005 på bar gärning.

På en presskonferens i Oldenburg på måndagen bekräftade polisen att man kunnat bevisa ytterligare 90 mordfall men att mycket tydde på att det bara var toppen på ett isberg.

– Många av morden hade kunnat förhindras, kritiserade Oldenburgs polischef Johann Kühme och sa att de ansvariga på sjukhuset i Oldenburg hade varit medvetna om avvikelser från sjukhusrutinerna.

Polisen utreder nu mot flera anställda. Enligt åklagarna fanns det vid sjukhuset i Delmenhorst konkreta misstankar om att Högel dödat patienter. Två överläkare och en avdelningschef är misstänkta för vållande till annans död genom underlåtelse.

Polischefen betecknade dåden som ”vedervärdiga” och sa att resultatet av polisutredningen ”översteg all fantasi”.

Totalt har polisen utrett 200 misstänkta mord och utvärderat hundratals patientakter. Mer än 100 gravar har exhumerats för att undersöka om det fanns spår av de läkemedel som Högel hade använt.

Ett stort problem är enligt polisen att medikamenten är svåra att spåra efter så lång tid. Dessutom har mer än 100 avlidna patienter kremerats.

Mot bakgrund av de nya uppgifterna vill åklagarna nu väcka nytt åtal mot Högel.
