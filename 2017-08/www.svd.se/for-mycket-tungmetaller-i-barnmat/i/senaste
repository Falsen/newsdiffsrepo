Höga halter tungmetaller i gröt och välling

TT

– Det här visar att både myndigheter och företag måste fortsätta att arbeta för att sänka halterna av tungmetaller i barnmat, säger Rickard Bjerselius, toxikolog på Livsmedelsverket, till TT.

När det gäller arsenik räckte det med en eller två portioner av vissa produkter för att komma upp i Livsmedelsverkets rekommenderade maxnivåer, enligt Testfaktas undersökning av gröt- och välling för barn.

Liknande resultat uppmättes när flera av produkterna testades för kadmium. I en mjölkfri gröt var halten till och med över gränsvärdet för hur mycket kadmium som får finnas i själva produkten.

– Det här är ingen analys som vi själva gjort. Men ligger halterna över gränsvärdet så är det naturligtvis oacceptabelt. Det måste företaget i fråga titta på, säger Rickard Bjerselius.

Trots att halterna ligger nära – eller i vissa fall över – gränsvärdena tycker han inte att föräldrar behöver vara oroliga.

– Nej, jag tycker inte det. Vi har funderat mycket på det på Livsmedelsverket. Men i och med att det trots allt är en så pass förhållandevis kort period i ens liv som man äter den här gröten eller vällingen, så tycker vi inte att man ska vara orolig, säger Rickard Bjerselius.

Orsaken är att Livsmedelsverkets gränsvärden är satta utifrån att man äter lika mycket av produkten under hela livet, vilket inte är troligt med den här typen av produkter.

– Jag tycker att man ska använda vårt bästa och kanske mest grundläggande råd: Att variera den mat man äter så långt det går.

Livsmedelsverket håller just nu på att analysera en egen studie där man undersökt tungmetaller i barnmat och spädbarnsprodukter, som väntas bli klar senare i år.

– Vi har i flera år jobbat systematiskt med att analysera tungmetaller i olika spannmålsprodukter i Sverige, för att få bra data över vilken exponering vi har i den här typen av produkter. Vi har verkligen tagit det här på allvar, säger toxikolog Rickard Bjerselius.

– Jag tycker att man ska använda vårt bästa och kanske mest grundläggande råd: Att variera den mat man äter så långt det går, säger Rickard Bjerselius, toxikolog på Livsmedelsverket.
