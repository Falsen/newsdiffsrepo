Elektas stororder till NKS i fortsatt blåsväder

Patricia Hedelius

Det var i början på juli som medicinteknikbolaget Elektas leveranser av utrustning till NKS underkändes av en oberoende besiktningsman. Brevväxling mellan Elekta och Stockholms landsting visar att utrustningen misslyckades med att få godkänt på mer än 15 tekniska krav specificerade i upphandlingen.

Stockholms läns landsting hävdar att Elektas problem med leveransen innebär kontraktsbrott. Något som Elektas jurist inte vill kännas vid, enligt dokument som SvD tagit del av.

Ordern till NKS är en av de största någonsin för Elekta. Den omfattar ett tiotal linjäracceleratorer och uppskattas vara värd en halv miljard kronor.

– En hävning av avtalet finns som ett alternativ, men vi hoppas och förutsätter att de levererar enligt avtalet, säger Anne Rundquist, chefsjurist och ordförande för den styrgrupp som ansvarar för halvmiljardupphandlingen åt Stockholmslandstinget.

Hon påpekar att medicinteknikbolaget Elekta inte levererat som de ska till den sista juni men att det också står i avtalet hur man ska lösa en sådan situation.

– De lovade att leverera men även den tidsfristen har passerats så nu har vi begärt ytterligare en rättelse och en revision som ska vara klar i början av september. Det ska sedan följas upp med en slutbesiktning den 15 september, säger Anne Rundquist.

Det senaste brevet som Stockholms läns landsting skickade till Elekta är daterat den 1 augusti. Där påpekar landstinget återigen att Elekta inte fullföljer det parterna kommit överens om i kontraktet och att Elekta inte heller har löst problemen. Elekta ska inte heller ha möjliggjort en ny inspektion inom avsatt tid. Det i sin tur innebär kontraktsbrott enligt landstinget.

I samma brev ges Elekta en tidsfrist till 14 september att rätta till de problem som landstinget tar upp. Senast då måste alla villkor i kontraktet vara uppfyllda. Redan dagen därpå, den 15 september vill landstinget kunna göra sin inspektion.

Elekta bemöter i ett skriftligt svar till SvD uppgifterna om kontraktsbrott och att bolaget inte levererat som det ska.

”Vår syn är att vi har levt upp till villkoren i kontraktet fullt ut och vi är övertygade om att vi kan leverera exakt det som vi har kommit överens om med Stockholms läns landsting.”

”Vår uppfattning är att det förekommer diskussioner inom ett flertal områden, men inget kontraktsbrott, så vi förstår inte den kritiken”.

SvD är inte ensamma om att undersöka mejlväxlingen mellan Stockholms landsting och Elekta. Det Londonbaserade analysföretaget Olivetree Financial har begärt ut de offentliga dokumenten. Analyshuset har många kända hedgefonder på sin kundlista. Intresset för Elektas aktie är också stort. Flera olika hedgefonder har tagit positioner där de spekulerar i en kommande nedgång för aktien. Bolaget kommer med sin rapport under onsdagen. Ingen av dem som följer bolaget regelbundet vill uttala sig med namn men säger att det finns en oro för att problemen är större än bara NKS.

– I senaste kvartalsrapporten redovisade bolaget en tuff utveckling i Nord- och Sydamerika. Det finns anledning att fråga om svårigheter i att leverera integrerade system, likt NKS, ligger bakom detta, säger en investerare som vill vara anonym.

Redan på onsdagen ges möjligheten att fråga Elekta närmare för då redovisar bolaget sin första kvartalsrapport i sitt brutna räkenskapsår.

SvD har tidigare berättat om Stockholmslandstingets upphandling av helt nya linjäracceleratorer, så kallade strålkanoner, där åtta stycken ska placeras i en ny byggnad intill Nya Karolinska och de fyra andra på Södersjukhuset. Det är en upphandlingen har pågått i nästan tre år och har varit uppe i domstol fyra gånger.

De två konkurrerande medicinteknikbolagen, svenska Elekta och amerikanska Varian, har utkämpat en bitter strid där man inte snålat med advokatkostnaderna.

Strax före årsskiftet tog Elekta hem kontraktet och skulle senast sista juni visa att den nya mjukvaran fungerar i strålkanonerna, att systemen är integrerade och kan samverka med varandra.
