Skadefri Harlaut i form till premiären

TT

Freeskiingåkarna inleder tävlingssäsongen i Cardrona, Nya Zeeland, i helgen med OS-grenen slopestyle. Svenskarna har varit på plats i en vecka.

– Vi har haft fantastisk bra träning och har till och med fått köra i tävlingsbanan i flera dagar. Det brukar man aldrig få göra förrän de två officiella träningsdagarna inför kvalet, säger Harlaut i telefon från Nya Zeeland.

– Mina tankar kring premiären är att det hade varit kul att få ett resultat på en gång. Jag känner mig i väldigt bra form och förhoppningsvis kan jag klara av att landa när det väl gäller.

Förra säsongen fokuserade han mest på bigair.

– Jag hade som mål att vinna världscupen i bigair, och det fick jag göra, säger 26-åringen som också vann X-Games i Norge och kom tvåa i X-Games i USA i bigair.

Det blev väldigt lite slopestyle för hans del eftersom han fick ont i knät, det som han opererats i två gånger, när han åkte på järnräckena i slopestyle-banorna.

– Därför avstod jag från många slopestyletävlingar. Men jag fick ETT bra resultat i alla fall, i VM där jag blev fyra. Nu i sommar, när jag inte åkt skidor, har jag försökt fixa till knät och det känns mycket bättre. Nu har jag inga problem att köra på railsen.

Fokus ligger nu helt och hållet på OS-grenen slopestyle.

– I år har jag inte tänkt köra någon världscuptävling i bigair utan satsar helt på slopestyle eftersom jag missade en del förra året, säger han.

– Mitt drömscenario är att få tillräckligt bra placeringar i höstens tre världscuptävlingar i slopestyle för att vara klar för OS redan i december. Då har jag hela januari på mig att förbereda mig inför OS.

Sedan några år bor Henrik Harlaut i Andorra.

– Där kan jag verkligen fokusera, hitta mig själv ännu mer och träna utan att bli störd av något. På sommaren tränar jag i en inomhushall där det finns en skumgummigrop och både studsmatta och en ramp att hoppa från. Där tränar jag nästan mest av tiden. I sommar har jag tränat mycket på min svaghet, högerdubbelvolter, som jag inte varit helt säker på och inte känt mig helt bekväm i. Jag har blivit mycket bättre på att snurra åt höger efter sommarens träning.

Henrik Harlaut är numera den äldste i landslaget, som även har tre tonåringar – 15-åriga Jennie-Lee Burmansson, 16-årige Oliwer Magnusson och 19-årige Emil Granbom.

– Det är jättekul att vi fått in fler i landslaget och de unga är bra på att åka, väldigt trevliga och roliga att ha med i gruppen. Vi trivs att hänga och åka tillsammans i landslaget.

Kvalet körs på fredag svensk tid klockan 22.30 (08.30 lokal tid, lördag) och finalen på lördag kl. 23.00 svensk tid (09.00 lokal tid, söndag).
