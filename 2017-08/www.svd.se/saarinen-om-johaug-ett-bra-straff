Saarinen om Johaug: ”Ett bra straff”

TT

Åsikterna går isär huruvida Cas beslut att utöka Therese Johaugs straff från 13 till 18 månader var rätt.

Marit Björgen har kallat straffet "djupt orättvist" och enligt de flesta reaktionerna i Norge anses domen för hård.

Men enligt finska längdkonkurrenten Aino-Kaisa Saarinen var utfallet rimligt.

– Jag väntade mig att hennes straff skulle stärkas, så jag är inte förvånad. Nu har de bästa experterna som finns klargjort det. Det var ett allvarligt fall, och straffet är bra, säger Saarinen till Ilta-Sanomat enligt Expressen.

Aino-Kaisa Saarinen har tidigare gett sig in i debatten om Johaugs skuld i dopningsfrågan. Finländskan köpte läppsalvan Trofodermin – som Johaug påstår sig ha använt – på ett italienskt apotek, precis som norske landslagsläkaren Fredrik S Bendiksen, och twittrade en bild på sig själv med paketet och texten:

"Av nyfikenhet gick jag till apoteket i Livigno för att se hur förpackningen ser ut. Hur kan det här paketet missas av läkaren?", skrev Saarinen, och antydde att dopningsvarningen på förpackningen inte gick att undgå.

Bilden fick stor uppmärksamhet och tweeten fick pris av Finlands idrottsmuseum för "årets idrotts-tweet".
