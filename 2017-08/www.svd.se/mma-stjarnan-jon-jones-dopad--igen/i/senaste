MMA-stjärnan Jon Jones dopad – igen

TT

Jon Jones, en av MMA-sportens allra största profiler, har testats positivt för dopning. Det är andra gången den 30-årige amerikanen avslöjas ha använt förbjudna medel och han riskerar nu att bli av med sin UFC-titel.

Det var mot Jon Jones som svenske Alexander "The Mauler" Gustafsson förlorade en jämn match mot för fyra år sedan. Gustafsson hoppades på en returmatch inom en snar framtid mot Jones som i juli återtog sin titel i lätt tungvikt i en uppmärksammad match mot Daniel Cormier. Nu är det oklart vad som händer med Jon Jones karriär.

Jones gjorde i matchen mot Cormier comeback efter ett års avstängning för att ha testats positivt för två förbjudna medel.

Enligt UFC-organisationen utfördes testet i samband med invägningen inför matchen mot Cormier i juli.
