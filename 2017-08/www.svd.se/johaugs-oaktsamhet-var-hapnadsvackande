Anders Lindblad:
Johaug klantade sig – visade ingen självkritik

Anders Lindblad

Cas visade ingen pardon. Idrottens skiljedomstol valde att förlänga Therese Johaugs avstängning från 13 månader – som det norska idrottsförbundet dömde henne till i februari – till 18 månader.

Därmed missar den norska skidstjärnan OS i Sydkorea i vinter.

Egentligen är jag inte förvånad över den till synes hårda domen. Cas ser enbart till fakta i målet och lämnar de känslomässiga konsekvenserna åt sidan.

Johaug får en dom som står i proportion till det regelverk som finns. Maxstraffet för bruk av anabol steroid är fyra års avstängning, om det anses att man medvetet försökt att fuska. I fallet med Johaug finns absolut ingenting som tyder på att hon medvetet gjort sig skyldig till det. I stället handlar det om grov oaktsamhet. Johaug litade på landslagsläkaren och tog en kräm mot munsår. Jag tror på den förklaringen, historien är rimlig och allt talar för att det gått till precis så som Johaug hela tiden hävdat, men det spelar egentligen ingen roll när det kommer till själva straffet.

Johaug hade bevisligen ett förbjudet preparat (clostebol) i det dopningsprov som var positivt, och det handlade dessutom om en anabol steroid vilket gör det hela än mer anmärkningsvärt.

Johaug har hela tiden hävdat sin oskuld och inte visat ett uns av självkritik under resans gång. Det är prov på en häpnadsväckande naivitet, eftersom alla elitidrottare mycket väl är medvetna om att de har ett eget ansvar vad de stoppar i sig eller smörjer kroppen med.

Johaugs konsekventa sätt att hela tiden skylla ifrån sig har uppenbarligen spelat in i Cas dom. Domstolen markerar tydligt att varje idrottare måste ta sitt ansvar. Det går inte att gömma sig bakom vad andra sagt och gjort. Till syvende och sist står du där helt ensam och måste ta konsekvenserna.

Visst är det känslomässigt mycket tufft för Johaug att missa OS. Hon var uppriven och i tårar, men inte helt uppgiven, när hon höll presskonferens vid lunchtid. Drömmen om ett OS-guld får vänta till 2022, men norskan sade sig först och främst försöka blicka framåt mot VM i Seefeld 2019.

För det internationella skidförbundet, Fis, var utslaget från Cas en seger. Det var Fis som valde att överklaga det norska idrottsförbundets dom om 13 månaders avstängning till Cas, eftersom de ansåg den vara alltför mild.

Fis överklagade för att tydligt markera sitt arbete i kampen mot dopning och menade att Johaug borde stängas av mellan 16–20 månader. Johaugs fall blev ett tillfälle för Fis att visa handlingskraft. Längdsporten har under flera år brottats med uppmärksammande dopningsfall och etiskt tvivelaktiga metoder, som bruket av astmamedicin hos flera aktiva.

Nu gick Cas helt på Fis linje och skärpte straffet. Det kan noteras i sammanhanget att det enbart var Fis som överklagade till Cas, inte antidopningsbyrån Wada eller Johaug själv som också annars hade möjlighet att göra det.

Cas har i sin dom självklart inte tagit hänsyn till om Johaug skulle kunna vara med på OS eller inte. De har gått strikt på fakta och praxis i tidigare liknande mål.

Det finns nästan 40 fall där aktiva fällts efter att ha använt sig av liknande kräm (Trofodermin) som Johaug gjorde. Två av dem har renderat i fyra års avstängning. För det krävs att den aktive medvetet försökt fuska för att förbättra prestationsförmågan. De flesta fallen handlar dock om oaktsamhet och har slutat med en avstängning i spannet 12–24 månader.

Johaug straffas för att ha varit uppenbarligen oaktsam. Tuben med salvan var märkt ”doping” och Cas skickar nu en tydlig signal att du som idrottsman inte kan, eller ska lita på någon, utan måste ta eget ansvar.

Ledamöterna i Cas är experter och har tagit hänsyn till alla omständigheter för att komma fram till beslutet. Domen kan synas hård med tanke på att Johaug inte hade något uppsåt att förbättra prestationsförmågan, men egentligen är den inte överraskande.

Straffet, 18 månaders avstängning, ska ses som en varning till alla elitidrottare världen över att man inte kan vara nog försiktig och aktsam om vad man äter, dricker, stryker på huden eller injicerar. Therese Johaug klantade sig rejält, visade ingen självkritik, och får ta konsekvenserna.
