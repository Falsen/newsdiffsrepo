Krav från Tyskland: Frys Erdoğans tillgångar

Tomas Lundin

BONN Ordkriget mellan Berlin och Ankara har bit för bit trappats upp sedan president Recep Tayyip Erdoğan öppet blandat sig i den tyska valrörelsen och uppmanat väljare med turkisk bakgrund att inte rösta på Merkels borgerliga allians CDU/CSU, socialdemokraterna SPD, miljöpartiet eller vänsterpartiet.

– De är Turkiets fiender, sa han i slutet av förra veckan.

I Tyskland finns 1,25 miljoner tyskar med turkiska rötter som är valberättigade. En majoritet röstar vanligtvis på socialdemokraterna.

I ett tal i Ankara vände sig Erdoğan på lördagen direkt till Tysklands socialdemokratiska utrikesminister Sigmar Gabriel som skarpt kritiserat bojkottuppropet: ”Vem är ni, som talar så till Turkiets president?”

Gabriel som redan för en månad sedan lät skärpa utrikesdepartementets reserekommendationer och varnade tyska företag för att investera i Turkiet svarade i början av veckan med att beskylla Erdoğan för att ”rasera friheten, demokratin och rättsstaten”.

Gabriels familj utsätts nu för hot och trakasserier.

– Sättet på vilket Erdoğan uppför sig har tydligen motiverat somliga att trakassera min hustru, förklarade Gabriel och berättade att det lämnats hotfulla meddelanden på hustruns telefonsvarare. Polisen utreder.

Justitieminister Heiko Maas kräver nu tillsammans med Gabriel att föreningar och moskéer i Tyskland som står under presidentens inflytande kontrolleras.

”Vi måste försvara oss mot uppviglare i de muslimska församlingarna i Tyskland på samma sätt som vi agerar mot turkiska organisationer som PKK och mot kriminella, terroristiska och extremistiska aktiviteter på tysk mark”, skriver ministrarna i en opinionsartikel i Spiegel.

Roderich Kiesewetter, som är regeringspartiet CDU:s representant  i förbundsdagens utrikesutskott, anser att EU bör frysa familjen Erdoğans tillgångar i utlandet. ”Vi fryser de ryska oligarkernas tillgångar, men i Turkiet gör vi ingenting”, sa han i en radiointervju på tisdagen och uppmanade EU-länderna att införa sanktioner som slår mot exempelvis turismen.

Ett första tillfälle att sätta press på Turkiet kommer senare i höst när EU granskar stödet till Turkiet. Under perioden 2014–2020 rör det sig om 4,5 miljarder euro som ska hjälpa landet att förbereda sig på ett EU-medlemskap. Därav är 1,5 miljarder euro öronmärkta för att stärka rättsstaten och de mänskliga rättigheterna.

Turkiets krav på en fördjupning av tullunionen avvisas av både Tyskland och Österrike. ”Så som Turkiet i dag systematiskt bryter mot demokratiska värderingar är det fullständigt orealistiskt att fördjupa tullunionen”, manade på onsdagen Österrikes utrikesminister Sebastian Kurz.

På onsdagen gick också den tyska SPD-ledaren Martin Schulz till attack mot president Erdoğan som han beskyllde för att fängsla oskyldiga tyska medborgare. Sedan slutet av februari sitter den tysk-turkiske författaren Deniz Yücel i häkte och sedan i juli människorättsaktivisten Peter Steudtner.

– Herr Erdoğan, frisläpp dessa människor. Omedelbart!

Kristdemokraternas vice gruppledare Stephan Harbarth vill dessutom att Turkiet utestängs från samarbetet i Interpol. Orsaken är att den Erdoğan-kritiska  tyska författaren Dogan Akhanli häromdagen greps i Spanien sedan Turkiet efterlyst honom via Interpol. Akhanli är nu på fri fot men får inte lämna Spanien.
