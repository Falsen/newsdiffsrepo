2017-08-22T09:45:00.000Z

Håkan Lindgren:
Boken som kan rädda svenska arbetarklassen

Håkan Lindgren

Denna lågmälda bok borde vara politisk dynamit, men den har såvitt jag kan se slukats av den stora svenska tystnaden utan att lämna ett spår i samtidsdebatten. Jag syftar på återutgivningen av Ronny Ambjörnssons ”Den skötsamme arbetaren” (Carlsson Bokförlag).

Ambjörnsson beskriver den kultur av skötsamhet och bildning som växte fram i folkrörelserna vid förra sekelskiftet, inom frikyrkorna, arbetarrörelsen och nykterhetsrörelsen. Genom den kunde människor lyfta sig själva ur fattigdom och orättvisor.

Boken är dynamit för att den visar vad som är möjligt – och vilka krav vi har slutat ställa på oss själva.

Missnöjda med skolundervisningen, som enligt dem bara handlade om katekes och psalmverser, startade arbetarna egna bibliotek och studiecirklar. Biblioteken innehöll en påfallande oideologisk blandning av allt från vetenskap till romaner. Protokoll från studiecirklarna finns bevarade och Ambjörnsson har läst dem.

Folk som hade börjat jobba på sågen när de var fjorton satt snart och associerade till inkariket, Egypten och det antika Grekland i sina diskussioner.

2010-talets underklass utbildar sig själv med den skräpmat som diverse oseriösa alternativa nyhetssajter erbjuder. Skulle man våga titta om de mötte 1910-talets underklass i en debatt? Varsågod, ni får ta hela internet till hjälp, medan de bara har tillgång till sitt folkrörelsebibliotek från 1913; jag skulle ändå tveka att sätta mina pengar på det samtida laget.

Kanske undrar någon hur det gick med sågverksarbetarnas identitet. Det kan jag tala om: det gick åt helvete med den. De blev något annat än de föddes till. De tillägnade sig ett språk för konstruktiva offentliga debatter, skriver Ambjörnsson, vilket gjorde att de steg för steg kunde förbättra sina villkor.

När de självlärda arbetarna hade erövrat sin rösträtt uppträdde de som ansvarsfulla väljare. De lockades varken av krigisk nationalism eller av pubertala revolutionsfantasier. 1930-talets nazism fnös de åt: den var inte ”rationell”, skrev de. De tre högerextrema partier som ställde upp i riksdagsvalet 1936 fick tillsammans mindre än två procent av rösterna.

Hade den tidens vänster resonerat på samma sätt som vår skulle den ha sagt åt arbetarna: ”Alkoholismen är er identitet, låt ingen ta flaskan ifrån er! Spontanstrejker där ni spelar kort och super är er kultur – var stolta över den!”

Identitetspolitik är konservatism, vad den än kallar sig. Det sista du behöver när du befinner dig i underläge är någon som konserverar de rådande missförhållandena. Någon som håller dig nere för att du inte ska svika din ”sanna identitet”.

Sågverksarbetaren David Johansson, som Ambjörnsson har intervjuat, minns hur han blev uppkallad till chefen och utfrågad om vem som hade skrivit i tidningen och klagat på arbetsförhållandena. Det har jag gjort, svarade han. Och tillade: varje kommatecken står på rätt plats.

I den repliken hörs den stolthet som identitetspolitiken vill hindra alla som befinner sig i underläge att skaffa sig.
