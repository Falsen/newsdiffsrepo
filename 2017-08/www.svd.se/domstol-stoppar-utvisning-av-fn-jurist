Domstol stoppar utvisning av FN-jurist

TT

Guatemalas författningsdomstol har nu fattat ett definitivt beslut om att upphäva utvisningsordern för en FN-jurist som utreder en korruptionshärva i landet.

President Jimmy Morales beordrade i helgen att chefen för FN:s internationella kommitté mot straffrihet i Guatemala (CICIG), Iván Velásquez Gómez, skulle utvisas.

Domstolen fattade då ett tillfälligt beslut om att stoppa utvisningen. FN-juristen har i sin utredning närmat sig presidenten, bland annat genom att rikta misstankar mot Morales son och bror. Han har också velat få bort Morales straffimmunitet.

Morales var först mindre nöjd med domstolens preliminära beslut, men har senare backat och sagt att han respekterar det som domstolen kommer fram till.

FN har kritiserat Morales order om att utvisa Iván Velásquez Gómez.
