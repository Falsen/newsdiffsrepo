Expertgrupp: Testa alla gravidas sköldkörtel

TT

Alla gravida kvinnor i Sverige ska testas för underfunktion av sköldkörteln, hypotyreos. Det föreslår en expertgrupp med bland annat universitetsöverläkare, skriver Dagens Medicin.

– Vi tror att fler fall av hypotyreos kan hittas om alla gravida undersöks i stället för att enbart högriskgrupper screenas. Allmän provtagning blir också mer praktiskt för landets barnmorskor än att de ska hålla koll på vilken riskgrupp som varje enskild kvinna tillhör, säger Helena Filipsson Nyström, universitetsöverläkare vid Sahlgrenska universitetssjukhuset i Göteborg till tidningen.

Provtagning bör ske redan vid en första kontakt med barnmorskemottagning, enligt arbetsgruppen. Omkring 0,5 procent av alla gravida i Sverige har uttalad hypotyreos men det är betydligt vanligare med en lindrig underfunktion av sköldkörteln.
