Josefin Holmström:
Nej, en mamma ska inte behöva lida för sitt barn

Josefin Holmström

I min härdiga bondsläkt fanns kvinnor som födde 18 barn, varav endast en handfull nådde vuxen ålder. Många mödrar dog i barnsäng. Barnafödandet var riskfyllt, till och med livsfarligt: komplikationer som idag vore lätta att lösa hade dödlig utgång. Och det var man van vid.

Brev och litteratur berättar om hjärtskärande situationer. När författaren Mary Shelley förlorade sitt barn i början av 1800-talet tycks maken Percy Shelley knappt ha reagerat, av samtida källor att döma. Sådant händer, liksom.

Den puritanska, amerikanska 1600-talspoeten Anne Bradstreet skrev en dikt inför födseln av ett av sina barn som handlade om kärlek, sorg och risken att dö i barnsäng. Livet och döden låg tätt, tätt intill varandra.

Men sedan den ungerske läkaren Ignaz Semmelweis insåg vikten av god hygien i sjukvården har saker och ting gått framåt, och i dagens utvecklade och hypermoderna Sverige finns ingen anledning för en kvinna att behöva genomgå en onödigt traumatisk förlossning.

Ändå läser vi rubrikerna: Kvinna födde barn i en bil som ilade fram i 140 km/h på motorvägen. Kvinnor flygs till Finland inför nedkomsten. Sollefteå lade ner BB och började hålla kurser i taxifödslar. Förklaringarna till detta elände är många: det saknas barnmorskor, arbetsbelastningen är för hög, byggandet av nya avdelningar i Stockholm har dragit ut på tiden.

Resultatet är dock detsamma: förstföderskor lämnas ensamma och vettskrämda. Det är som på Jesu tid: Josef och Maria skickades mellan värdshus hela natten, för det fanns ingen plats för dem. Men det var å andra sidan 2000 år sedan.

Byråkrati må vara nödvändig för att hålla igång ett land, men ett byråkratiskt förhållningssätt är inte lämpligt när man har med människors utsatthet att göra. Och en kvinna i födslovåndor är utsatt. Förloppet som leder till att ett nytt liv ser dagens ljus är romantiskt omhuldat, men det är också smärtsamt och brutalt, blodigt och ganska skrämmande.

Så varför sparar man in på just förlossningsvård, när det ligger i samhällets och människosläktets intresse att kvinnor föder barn? Har det möjligtvis något med moderskärleken att göra?

Vi vet ju alla att en mor skulle göra vad som helst för sin bebis. Då är hon också villig att lida. Och ja, visst skulle en mor ge sitt liv för sitt barn. Men i i-landet Sverige ska hon inte behöva det. Hon har rätt till en trygg, säker och välkomnande vård.

Rätt till en bekväm säng, steril utrustning, kompetent personal, god hygien, närvarande läkare och en ostmacka efteråt. Rätt att föda barn i lugn och ro i närvaro av någon som kan lugna och bekräfta. Rätt till eftervård på samma sjukhus och inte, som nu sker, på sjukhus tre timmar bort med bil. Öm, nyförlöst, kanske sydd, definitivt omtöcknad.

När min mor fick mig, 1986, låg hon kvar på BB i fem dagar. Det var viktigt att få lära känna sitt barn i stillhet och få hjälp att komma igång med amningen. Det sparades inte på resurserna för förstföderskorna. Det bör man inte göra nu heller.

Ändå är det just det som sker. Till politiker som är ansvariga för BB-krisen vill jag bara säga: Vrid inte tillbaka klockan tvåhundra år. Det är inte värdigt. Det är obegripligt med tanke på hur mycket skatt vi betalar.

Att garantera kvinnor säkra förlossningar är det minsta man kan begära av en modern välfärdsstat som Sverige.
