Kirurger vill öva på donerade kroppar

TT

Kirurger efterlyser ett nationellt träningscentrum där de kan öva på avlidna inför ett särskilt avancerat ingrepp, enligt Ekot i Sveriges Radio.

I dag finns bara den möjligheten för läkarstudenter som övar på donerade kroppar i utbildningen och kirurger tvingas åka utomlands för att träna.

– Vi kirurger behöver i vissa fall träna på mänskliga preparat. Det finns i dag möjligheter med virtuell träning när man gör mer basal träning. Men när man ska upp på en mer avancerad nivå så krävs antingen djur eller mänskliga preparat och de mänskliga preparaten har inte varit tillgängliga, säger Magnus Kjellman, kirurg vid Karolinska universitetssjukhuset, till Ekot.

Han presenterade förslaget om ett träningscentrum vid Kirurgveckan som just avslutades i Jönköping.

I Göteborg har universitetet och sjukvården startat ett samarbete i frågan och hoppas vara igång redan nästa år.
