Zenergy sänker omsättningsprognosen

Direkt

Nu spår bolaget att omsättningen för 2017 kommer att bli cirka 60 miljoner kronor. Tidigare prognos, som angavs i rapporten för första kvartalet, var att omsättningen i år skulle uppgå till cirka 100 miljoner kronor.

Zenergy deltog i en upphandling under 2016 fram till maj 2017 med syftet att leverera speciellt anpassade moduler till Landstinget med etablering i Vadstena. Zenergy offererade en lösning med 28 vårdplatser, matsal, dagrum, aktivitetsrum, behandlingsrum samt kontor. Värdet för Zenergy på anläggningen uppgick till cirka 30 miljoner kronor. Landstinget beslutade under kvartalet att avbryta projektet.

Vidare avbröts ett mycket långt framskridet projekt med byggbolaget Veidekke med etablering av bostadsmoduler på Lidingö tvärt under kvartalet. Det projektet bedömdes vara värt cirka 25 miljoner kronor.

För andra kvartalet redovisar Zenergy ett resultat efter skatt på -5,8 miljoner kronor (-4,9). Resultatet per aktie uppgick till -0:38 kronor (-0:51).

Rörelseresultatet blev -5,7 miljoner kronor (-4,8).

Nettoomsättningen uppgick till 7,2 miljoner kronor (9,3).
