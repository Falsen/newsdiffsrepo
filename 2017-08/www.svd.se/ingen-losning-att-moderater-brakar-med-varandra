Efter krismötet: ”Majoritet vill ha bort Kinberg Batra”

Hannes Delling

M-ledaren Anna Kinberg Batra höll pressträff under onsdagsmorgonen och ville tala om partiets försvarspolitik. Men fokus på den välbesökta pressen hamnade på de avgångskrav som riktats mot Kinberg Batra av tre M-toppar.

Under dagen tillkom fler namn på listan. Under onsdagen höll kommunalråden i Stockholms län ett möte om partiets framtid där en majoritet vill byta ut Anna Kinberg Batra, vilket ordförande Kjell Jansson bekräftar för SvD att den sammantagna bedömningen är att Anna Kinberg Batra inte är rätt person att leda partiet i valrörelsen.

– Ja, det stämmer, säger han.

Senare ringde Kjell Jansson upp Anna Kinberg Batra och bad henne fundera över sin ställning som partiledare.

Anna Rheyneuclaudes Kihlman, kommunalråd i Lidingö för M, är en av dem som inte längre har förtroende för Anna Kinberg Batra.

– Från mitt håll kan jag med sorg i hjärtat säga det. Vi skickade signaler i början på sommaren om att det behövdes tydligare kommunikation. Nu kan man se att även om vi vänder uppåt på nationell nivå har vi hakat fast i den här negativa trenden i länet och ser ett historiskt tapp, säger hon till SvD.

Anna Kinberg Batra sade dock tidigare på pressträffen på partihögkvarteret att hon inte tänker avgå.

– Jag tänker inte avgå, jag är vald för att ta oss hela vägen över valet, jag tycker att Moderaterna ska samla sig kring att det är Löfven som ska avgå, sa hon.

Kinberg Batra menar att få moderater är nöjda med nuvarande läget i opinionen, men att vägen framåt inte är att ”redan övertygande moderater bråkar med varandra”.

– Jag tror inte att några moderater är nöjda med läget vi har nu. Men med det jag vet om våra poltiska förslag gör mig stolt, jag ser fram emot att visa politikens innehåll.

Kinberg Batra säger att hon och Moderaterna har agerat sedan det blåste kring henne före sommaren:

– Sedan i juni har vi presenterat två jobbreformer med alliansen, vår moderata höst har knappt börjat, vi har mycket kvar att göra i det tuffa läget vi är i nu.

Men hur ska du kunna bedriva en effektiv valrörelse när stora delar av partiet aktivt motarbetar dig?

– Det måste var och en fundera på. Men det är jag helt övertygad om. Om moderater bårkar med varandra i stället för att visa hur poltiken ser ut kan vi inte vinna större förtroende.
