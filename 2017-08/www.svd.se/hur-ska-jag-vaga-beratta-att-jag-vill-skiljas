”Hur ska jag våga berätta att jag vill skiljas?”

Madeleine Gauffin Rahme

FRÅGA: Jag är gift sedan många år och har två barn som är 10 och 12 år gamla. Min man och jag har varit tillsammans i snart 20 år och har haft många fina år tillsammans. När vi fick barn försökte vi i början att dela på ansvaret för barn och hem. Det gick bra inledningsvis men efterhand fick jag ett större och större ansvar. Jag kände inte att jag fick uppskattning för all tid och engagemang som jag lade ned, för barnen/hemmet etc.

Vi arbetade båda mycket men min man jobbade ännu mer. Vi satsade mycket på barnen, hade väldigt lite tid som par och vårt sexliv kom att bli rutinartat och ”maskinellt”. Vi tog helt enkelt varandra för givet och jag drev allting i familjen (bokade semestrar, planerade sociala aktiviteter, läste läxor med mera). Jag försökte lyfta problemen med min man men vi lyckades inte åstadkomma någon varaktig förändring.

För snart fyra år sedan kom jag väldigt nära en kollega. Vi delade insikter och tankar om livet, vänskap, familj, relationer och döden. Efter att ha jobbat på samma arbetsplats i 15 år, växte en fin vänskap fram. Vi har alltid trivts tillsammans och haft det bra när vi arbetat ihop eller umgåtts. Det fanns också sedan länge en attraktion under, som vi båda sopade under mattan. Han är gift med något äldre barn och har varit tillsammans med sin fru i 30 år.

För tre år sedan kunde vi inte hålla oss ifrån varandra och inledde en relation vid sidan av våra äktenskap. Vi var båda införstådda med att det var fel (att vi först borde gå till botten med våra respektive äktenskap och se om de gick att rädda) men vi kunde inte fysiskt hålla oss ifrån varandra.

Det har varit ett så fantastiskt möte oss emellan. Jag har aldrig tidigare älskat så – varit så sårbar och så levande i förhållande till en annan man. Han har berört mig djupt och också fått mig att våga dela mina innersta tankar på ett sätt jag aldrig gjort förut. Vi har också delat våra bästa erotiska och sexuella upplevelser tillsammans. Jag har också insett vad jag behöver i en relation och hur jag vill leva.

Nu till vårt och mitt bekymmer. Vi har hela tiden varit öppna med varandra, om att vi, om vår kärlek håller i sig och inte bara är en förälskelse, skulle bryta upp från våra äktenskap och gå vidare tillsammans. Ibland har han drivit på att vi bör lämna och ibland jag. Vi har halvhjärtat försökt att bryta med varandra men inte kunnat låta bli att skriva till varandra eller ringa eller ses.

I början av detta år sa vi till varandra att vi skulle gå vidare tillsammans i början av sommaren när skolan var slut för barnen. När tidpunkten närmade sig, kände han sig pressad och ville först för sig själv komma fram till om han skulle skiljas. Han vill att hans beslut att skilja sig ska stå på egna ben (frikopplat från oss) och att han ska känna att det ska vara rätt beslut, om vi två inte lyckas få vår gemensamma relation att fungera. Klokt tycker jag, men samtidigt blev jag besviken på att han inte ville ta steget nu. Han säger att han älskat mig i fyra års tid och fortfarande gör.

Vi har nu bestämt att vi ska fundera på egen hand kring hur vi vill ha det.

Jag har insett att vi inte kommer att kunna kliva ur våra äktenskap samtidigt och att han kanske aldrig lämnar sitt. Jag har också insett att jag måste låta honom fatta sitt beslut på egen hand och ta tag i mitt eget beslut.

Jag vet nu att jag vill skiljas. Jag har inte älskat min man på många år och jag känner ingen attraktion längre. Vi lever parallella liv vilket blir ännu tydligare på den gemensamma semestern och vi vill helst vara på egen hand med barnen.

Ändå har jag så svårt att ta upp det med min man. Att ta modet till mig och berätta att jag inte längre älskar honom på det sättet. Jag har funderat mycket på vad jag är rädd för. (Jag har en mycket god ekonomi, ett bra nätverk med föräldrar, syskon och vänner så det kommer inte bli problem av det slaget, som jag ser det.)

Jag undrar om min rädsla handlar om att jag känner att jag misslyckats med ”projektet” äktenskapet/kärnfamiljen eftersom få i min närhet och familj är skilda. Jag är nog också rädd för att förlora det gemensamma sommarstället och somrarna där med barnen.

Och kanske handlar det också om min rädsla för hur min man ska ta emot beskedet, när jag varit så oärlig och säkert sårat min man djupt (även om han inte känner till att jag varit otrogen och älskar en annan man). Men han är en balanserad, snäll och bra person så jag tror att vi på sikt kommer att hitta ett bra sätt att komma ur vår relation och hantera allt som rör våra barn. Jag har tyvärr ingen jag kan prata med – eftersom min kollegas och min relation är hemlig.

Min fråga: Hur hittar jag modet att prata med min man? Hur kan jag ta första steget på vägen? Och ska jag vara ärlig med min kärlek till den andra mannen, vilken såklart påverkat mitt beslut att skiljas?
