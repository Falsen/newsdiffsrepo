Lockpriserna tillbaka – hetsigare budgivningar

Emmylou Tuvhag

Sedan i våras har Paola och hennes pojkvän letat efter en lägenhet för att bli sambos. Totalt räknar de med att ha gått på fler än 30 visningar. Flera gånger har slutpriset landat en miljon över utgångspriset.

– Det har varit enorma budgivningar som inte motsvarar utgångspriserna, säger Paola.

De letar efter en tvåa i Stockholms innerstad. Tre gånger har de vunnit budgivningarna med bud över utgångspris. Ändå fortsätter jakten på ett gemensamt hem. Anledningen är att de tre säljarna har valt att dra tillbaka sina objekt i hopp om att få ett bättre bud vid framtida visningar.

– Säljarna blir allt mer giriga. När man har letat ett tag ser man ju flera lägenheter som på nytt dyker upp bland bostadsannonserna, antagligen för att säljarna inte har fått vad de har förväntat sig vid första försöket, säger Paola som inte vill uppge sitt namn av rädsla för att det ska påverka hennes chanser att vinna framtida budgivningar.

I snitt ligger slutpriset på en bostadsrätt 12 procent över begärt pris, enligt nya siffror som Svensk Mäklarstatistik tagit fram på SvD:s begäran. För villor ligger slutpriset i snitt 10 procent över begärt pris. Det finns dock skillnader i landet och variationen mellan enskilda objekt är stor. Mest drar budgivningarna i väg på lägenheter i Stockholms innerstad.

– Det är ett tecken på hur het marknaden är, säger Per-Arne Sandegren analyschef på Svensk Mäklarstatistik.

Gapet mellan annonserat pris och slutpris börjar nu nosa på nivåerna som fanns före införandet av accepterat pris. Accepterat pris infördes på bostadsmarknaden 2011 efter att mäklarkåren gått ihop för att möta kritiken mot orealistiska låga utgångspriser, så kallade lockpriser. Initiativet skulle minska gapet mellan utgångs- och slutpris, och samtidigt skapa trygghet och tydlighet för bostadskonsumenterna.

Effekten av initiativet blev omedelbar. Budgivningarna föll platt – men bara tillfälligt. Under de senaste åren har gapet stegvis ökat.

– Initiativet fungerade väldigt bra under en tid, men efter ett tag började begreppet missförstås av konsumenterna. Vissa upplevde till exempel accepterat pris som ett fast pris. När begreppet i stället för att skapa tydlighet väckte oro och frågor övergavs det, säger Joakim Lusensky, analys- och kommunikationschef vid Mäklarsamfundet.

Är lockpriserna tillbaka på bostadsmarknaden?

– Vår bild är att det finns ett spann mellan ut- och slutpris, och vår roll är att peka på hur man kan arbeta för att minska detta. Vi är tydliga med att vi som organisation tar avstånd från lockpriser och metoder som innebär att utgångspriset läggs för lågt.

Statistik som SvD har tagit fram visar även att budgivningarna har blivit hetsigare. Tiden från annons till kontraktskrivning har stegvis kortats ned över tid. Att sälja en bostad tar i dag i snitt cirka tre till fyra veckor, enligt Svensk Mäklarstatistik. De allt kortare säljtiderna är särskilt kännbara i Malmö-området. Där har tempot nämligen tidigare varit lugnare, men nu närmar sig försäljningsprocessen tydligt samma tidsspann som i Göteborg och Stockholm.

Experter som SvD har talat med nämner flera anledningar till de allt hetsigare budgivningarna. En anledning är inlåsningseffekter som kan ha bidragit till ett lägre utbud av bostäder. Andra anledningar är historiskt låga räntor och stor inflyttning till storstäder, men framför allt är det bostadsbristen som lyfts fram. Dessutom har en relativt god konjunktur gett många svenska hushåll pengar över i plånboken.

Under de första veckorna i augusti månad har budgivningarna dock varit något lugnare än under motsvarande period föregående år, enligt ny statistik från bostadssajten Booli. Men än är det enligt flera experter som SvD talat med för tidigt att tala om ett trendbrott.

– Just nu är det lugnare, med det finns ingenting som säger att det kommer att fortsätta vara det i höst, säger Matilda Adelborg, presskontakt på Booli.
