Majoritet svenskar positiva till militärövning med USA

Jonas Gummesson

Sveriges säkerhetspolitik under det kalla kriget var att hålla strikt neutralitet och alliansfrihet mellan de båda militära stormaktsblocken – Nato med USA i väst och Warszawapakten med Sovjetunionen i öst. I hemlighet pågick ändå ett samarbete med västsidan, men det var inget det talades om i officiella sammanhang.

I S-MP-regeringens Sverige är den säkerhetspolitiska doktrinen alltjämt den militära alliansfriheten. Samtidigt anser man att det är förenligt med ett nära samarbete med Nato och USA som numera sker öppet, utom i underrättelssammanhang. Arkitekten bakom regeringens politik i USA-delen är i hög grad försvarsminister Peter Hultqvist.

Hultqvist har sett till att Sverige numera har en bilateral avsiktsdeklaration om försvarssamarbete med USA (Statement of Intent, SOI), undertecknad förra året. Han har besökt Washington vid flera tillfällen både under Obama- och Trumpadministrationerna, senast i maj vid ett möte med USA:s försvarsminister James Mattis, som då beskrev Sverige som ”en vän och allierad”.

SvD/Sifos mätning visar att det försvarspolitiska närmandet till USA har fallit i god jord hos väljarna.

Frågan som ställdes var ”Tycker du det är bra eller dåligt att Sveriges försvar övar tillsammans med USA:s försvar?” En klar majoritet, 56 procent svarar att det är bra att Sverige övar med USA, endast 11 procent att det är dåligt. Antalet tveksamma är 34 procent.

– Det är ett tydligt resultat i mätningen, uppfattningen om att det är bra med övningar finns i alla partier utom Vänsterpartiet och Feministiskt initiativ. Miljöpartisterna är tveksamma, man vet inte helt enkelt, säger Sifos opinionschef Toivo Sjörén.

I Hultqvists eget parti, S, är siffrorna nära nog identiska med genomsnittet: 53 procent är positiva till övningar med USA, 12 procent är negativa medan 35 procent är tveksamma.

– Bland socialdemokrater är stödet för att öva med USA väldigt högt jämfört med stödet för medlemskap i Nato, säger Toivo Sjörén.

I det borgerliga blocket ligger stödet för övningar med USA mellan 84 och 64 procent, med ett genomsnitt på 72 procent och bara 3 procent negativa.

– Även i det borgerliga blocket är det fler som tycker övningar med USA är bra än som är för medlemskap i Nato, särskilt i centerpartiet. Det är få som tycker det är dåligt, bara mellan en och sex procent.

Det är stor skillnad mellan allianspartierna och det rödgröna blocket?

– Ja, det är det och där är det ju framför allt Vänsterpartiet och Miljöpartiet som drar ner siffrorna. I socialdemokratin är det inget stort motstånd. Det märks också när försvarsministern pratar och säger ja till övningar. Det är logiskt på något sätt.

En tydlig skillnad i SvD/Sifos mätning är att stödet för USA-övningar är betydligt större bland män, 69 procent, än bland kvinnor, 42 procent.

– Ja, och det är samma som med frågan om medlemskap i Nato. Kvinnor som har en åsikt i frågan tycker att det är bra att man övar, men det är dubbelt så många som är osäkra bland kvinnor än bland män, säger Toivo Sjörén.

Samtidigt är väljarnas bild av övningsverksamheten med den amerikanska militären inte entydigt positiv.

SvD/Sifo har även ställt frågan hur USA-övningarna påverkar Rysslands syn, om det ”skapar ökad säkerhet i Östersjöområdet” eller om det tvärtom ”ökar osäkerheten i Östersjöområdet”.

38 procent anser då att osäkerheten ökar som ett resultat av den ryska synen på försvarsövningar med USA. 26 procent anser att säkerheten ökar och drygt en tredjedel är tveksamma eller vet ej.

Delvis tycks resultatet tala mot att en majoritet uppfattar övningarna som bra. Men det kan också finnas en insikt om att Ryssland betraktar Sverige som en nära partner till USA och att spänningen ökar i Östersjöområdet när länderna övar tillsammans.

– Jag var förvånad när jag såg det. Det känns inte så samstämmigt med frågan om övningarna. Men folk är inte alltid så samstämmiga, säger Toivo Sjörén vid Sifo.

I går publicerade SvD en Sifo-mätning som visar att 35 procent är för svenskt medlemskap i Nato, 46 procent är mot och 19 procent osäkra.
