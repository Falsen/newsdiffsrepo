Utvandrarna i skuggan av Karl Oskar och Kristina

Joanna Drevinger

”En liten svensk koloni på mellan 7- och 800 själar djupt inne i Argentinas urskogar – hur många här hemma veta egentligen om, att en sådan existerar?”

Frågan, som är lika relevant i dag, ställdes i en artikel i SvD publicerad fredagen den 9 september 1932, och handlade om de runt 10 000 svenskar som i slutet av 1800-talet, och i början av 1900-talet, emigrerade från Sverige för att söka lyckan i Brasilien. De har kallats för de bortglömde emigranterna, och har hamnat i skuggan av den bra mycket större grupp svenskar som tog sig över Atlanten och bosatte sig i Nordamerika.

En del av dem, 460 för att vara exakt, gick den 24 maj 1891 ombord på på Sveabolagens Bore vid Skeppsbron i Stockholm, berättar en annan text i SvD, denna gång från 1968. De lockades med en gratis resa och målet var Brasilien via Hamburg. Men väl i Brasilien var det inte så underbart som de hoppats och ett antal svenskar fortsatte genom djungeln till Argentina.

– Det fanns inga vägar och de slog sig fram med machete, många drabbades av subtropiska sjukdomar. Det har kallats dödens karavan, berättar Hugo Sand Pettersson vars farföräldrar gjorde resan från Uppsala till det som i dag är Oberá i centrala Argentina.

Han är i Stockholm tillsammans med en grupp argentinare, alla med någon form av anknytning till Norden. De reser runt i de nordiska länderna, delvis för att sprida kunskapen om sina farföräldrars resa och hur arvet från dem lever vidare i den lilla staden i Argentina. Men resan handlar också om att söka sina rötter. Hugo Sand Pettersson är glad över att ha haft möjligheten att besöka den kyrka i Almunge utanför Uppsala där hans farfar en gång döptes.

– Min farfar föddes 1869 och kom att gifta sig med Anna Johansson. Tillsammans reste de till Brasilien och sedan vidare till Argentina. Det var fantastiskt att gå runt på kyrkogården i Almunge och läsa namnen Pettersson, Lundqvist, Andersson.

I Oberá finns många familjer med svenskklingande namn. Även institutioner som  skolan Instituto Carlos Linneo och kyrkan Olaus Petri skvallrar om kopplingen till Sverige.

Ursprunget är viktigt för de cirka 5000 svenskättlingar som bor kvar. När SvD:s Fredrik Mellgren besökte Oberá 2011 levde fortfarande 12 personer vars föräldrar gjort den strapatsfyllda och farliga resan. Några av dem talade svenska som de lärt sig av sina föräldrar.

Carlos Lindstroms farföräldrar var finlandssvenskar. Varken han eller någon av de andra i gruppen som nu besöker Sverige, talar svenska.

– Men jag gick i den svenska skolan Carl von Linné.

Och även om svenskan inte överlevt två generationer så är de svenska traditionerna fortfarande viktiga för svenskättlingarna. Carlos Lindstrom berättar om midsommarstången som brukar resas, om folkdanserna och inte minst om maten.

Köttbullar med potatismos är en rätt som fortfarande äts i Oberá - och får i kål, som traditionellt är en norsk rätt. Glögg och pepparkakor tillägger Maria Pettersen som är gift med en svenskättling och som gärna lagar just köttbullar och får i kål.

Carlos Lindstrom visar upp en broschyr över vad som kallas ”Nationernas Park” i Oberá och där de länder, från vilka de flesta av Argentinas immigranter kommer från, finns representerade. Typisk arkitektur visas och traditionella rätter serveras inom varje lands område. Och förutom de berömda köttbullarna står även ”Viking stek” som helt enkelt är fläskstek, ”Rüllader” och den inte helt traditionella kombinationen fiskbullar med lök och fläsk på menyn.

När SvD var i Oberá 2011 berättade en av svenskättlingarna att de kände sig bortglömda av det officiella Sverige – att kyrkan, regeringen och kungligheterna inte bryr sig om det svenska arv som finns på andra sidan Atlanten. Den känslan finns fortfarande kvar och är en av anledningarna till Sverigebesöket.

– Det var några år som Argentina inte hade någon ambassadör i Sverige vilket säkert förstärkte känslan. Nu arbetar vi för att stärka relationerna mellan länderna, säger ambassadör Nélida Maria Contreras de Ecker, som har tagit emot svenskargentinarna på den Argentinska ambassaden.

Emigranterna till Argentina har inga givna symboler som Karl-Oskar och Kristina och nämndes aldrig i Vilhelm Mobergs svit om utvandrarna. Men de blev omskriva av en annan Wilhelm – Prins Wilhelm – som 1948 gav ut boken ”Den röda jorden” och konstaterade i SvD samma år: ”Vi är stolta över vitsorden som en argentinsk minister gav svenskarna vid ett besök i Oberá 1934: av er nationalitet behövdes 200 000 här i landet”.
