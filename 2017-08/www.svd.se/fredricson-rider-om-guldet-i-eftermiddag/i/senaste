Fredricson rider om guldet i eftermiddag

TT

45-åringen från Österlen blev Peder med svenska folket när han tog OS-silvret i Rio de Janeiro förra sommaren. En prestation som fick landet att rösta fram honom som årets populäraste idrottare.

Kan han få Jerringpriset igen?

Toppar Fredricson och hans All In – Allan kallad – OS-medaljen med ett EM-guld lär han bli en av senhöstens hetaste kandidater.

Efter tre rundor leder ekipaget den individuella tävlingen – utan ett endaste fel.

– Det är två rejäla rundor kvar och det är superryttare här med världens bästa hästar. Jag ska försöka ge dem en match, säger Fredricson.

Hittills har allt gått enligt planen.

– Jag är jätteglad så här långt. Det är coolt när man kollar resultatlistan och det står noll hela vägen, sade han efter lagfinalen.

Precis som Peder Fredricson hade All In en lugn lördag.

– Det är viktigt att han återhämtar sig ordentligt och kommer ut på söndag stark, pigg och fräsch. Han ska få massage, tittas till och så kommer jag att rida honom lite grann för att känna hur han känns. Jag skulle tro att jag bara longerar honom lite på söndag, sade Fredricson efter silvret i lagfinalen sent i fredags kväll.

Rolf-Göran Bengtsson, Europamästare 2011 i Madrid, tror att Fredricson blir Sveriges andre guldmedaljör genom tiderna. Så här långt är Bengtsson, som varit given i det svenska laget om han haft en konkurrensduglig häst, imponerad av ekipagets framfart.

– Det är verkligen ett precisionsarbete. Jag har haft några såna liknande hästar själv och vet att sköter du bara dina kort rätt ska de i princip bara hoppa noll. Det är himla kul att vara med på den resan och han gör det fantastiskt bra.

– Hästen bara hoppar, det måste man verkligen säga. Det två är verkligen en match. Jag tror verkligen att det håller hela vägen, som de har hoppat varje runda här.

Tuffaste utmanarna?

– Shane Sweetnams häst (Chaqui Z) har hoppat helt fantastiskt och Cian O'Connor gör det bra. De ligger hack i häl, men med de hästar de har är det bra för Peder att han är hacket före.

Sweetnam står på 2,10 fel, Cian O'Connor på 2,25. Unge schweizaren Martin Fuchs (2,03) och italienaren Alberto Zorzi (2,82) ryms också i kvartetten som är mindre än ett nedslag bakom Fredricson.

Henrik von Eckermann är andre svensk i finalen. Han står på 11,19 fel med Mary Lou.

Finalen på i eftermiddag avgörs i två rundor. I den första rider 25 ekipage, den andra och avgörande är endast öppen för tolv ryttare.
