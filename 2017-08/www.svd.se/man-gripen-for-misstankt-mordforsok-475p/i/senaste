Man gripen för misstänkt mordförsök

TT

En man i 20-årsåldern har gripits, misstänkt för mord- alternativt dråpförsök på en jämnårig man i Trelleborg. Den skadade fördes till sjukhus med ambulans, med vad som verkar vara stickskador från en kniv.

– Det kan ha varit något annat vasst föremål som använts. Men det är den typen av skador, säger Calle Persson på polisen i region Syd.

Varken den misstänkte eller målsäganden har ännu hörts av polis. Det är inte känt hur allvarligt skadad brottsoffret är.

– Vi ska ta kontakt med sjukvården under förmiddagen för att höra om patienten är hörbar, säger Calle Persson.
