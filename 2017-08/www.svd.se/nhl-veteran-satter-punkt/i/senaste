NHL-veteran sätter punkt

TT

NHL-veteranen Shane Doan, 40, har beslutat sig för att lägga av. Den kanadensiske forwardsstjärnan sätter punkt efter 21 säsonger – alla i samma organisation, Arizona Coyotes.

Doan fick inget nytt kontrakt med klubben efter förra säsongen och är inte intresserad av att spela vidare i någon annan klubb. Han meddelade sitt beslut i lokaltidningen Arizona Republic.

– Jag tog naturligtvis illa upp och var upprörd när det hände, men samtidigt så händer allt av en anledning, säger Doan om det faktum att klubben inte ville förlänga kontraktet.

Shane Doan är en av bara nio spelare i NHL-historien som spelat minst 21 säsonger med samma lag. Det blev 1 540 grundseriematcher i Coyotes-tröjan där han gjorde 972 poäng (402 mål och 570 assist).

Shane Doan tog två VM-guld, vann ett World Cup och spelade ett OS för Kanada.
