Nordic Mines står utan pengar

Direkt

Intäkterna i kvartalet uppgick till 0,0 miljoner kronor (0,0) eftersom Laivagruvan fortsatt har förvaltats endast genom skötsel- och underhållsdrift.

Nettoresultatet uppgick till -4,5 miljoner kronor (-8,4), motsvarande -0,01 kronor per aktie.

I delårsrapporten konstaterar styrelsen att Nordic Mines har fortsatta svårigheter att hantera betydande finansieringsutmaningar.

"Det hämmar förstås möjligheterna till operativ verksamhet vid Laiva-gruvan", noterar styrelsen.

Som tidigare har informerats har årsstämman beslutat om nyemission om drygt 69 miljoner kronor.

"I samband med extrastämma 8 september kommer aktieägarna att värdera två erbjudanden om finansiering och utveckling av bolaget. Ett erbjudande om att ingå en affärsöverenskommelse med det på den kanadensiska börsen noterade Firesteel Resources Inc eller en affärslösning som kommer att presenteras av aktieägaren Lau Su Holding AB", uppger styrelsen.

"Bolaget söker efter att både bredda styrelsen samt förstärka resurser för ledning inklusive utse verkställande direktör", heter det vidare.

Aktien har varit handelsstoppad sedan den 7 juli. Börsoperatören Nasdaq har frågetecken kring Nordic Mines börsfähighet, inte minst beträffande informationsgivning.
