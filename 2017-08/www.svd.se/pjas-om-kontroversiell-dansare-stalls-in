2017-07-10T13:48:29.000Z

Pjäs om kontroversiell dansare ställs in

TT

Bolsjojteatern har med kort varsel ställt in en föreställning om den legendariske ryske balettdansaren Rudolf Nurejev, rapporterar Kulturnytt i Sveriges Radio.

I Moskvas kulturkretsar misstänker man politiska skäl till det plötsliga stoppet, eftersom regissören Kirill Serebrennikov är en kontroversiell person i maktens ögon.

Baletten skulle ha haft premiär i morgon tisdag, men skjuts nu upp i minst ett år. Bolsjojchefen Vladimir Urin hävdar att anledningen är att uppsättningen inte blev tillräckligt bra.

– När vi tittade på repetitionerna insåg vi att föreställningen inte blev tillräckligt bra, sade han på en presskonferens i dag enligt Dagens Nyheter.

Rudolf Nurejev hoppade av till väst 1961 och blev snabbt en av världens absolut största dansstjärnor men betraktades i hemlandet som förrädare. Han var homosexuell, och hans förhållande med danska dansaren Erik Bruhn är ett centralt element i den nu uppskjutna pjäsen. Spridning av "homosexuell propaganda" är förbjuden i rysk lag.
