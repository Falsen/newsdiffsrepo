Janerik Larsson:
Misstroendet borde riktas mot Löfven

Janerik Larsson

Den 1 augusti, dvs för nästan en månad sedan, skrev jag här att ”det som tycks alltmer uppenbart är att just hanteringen av ”Transportgate” borde lett till att oppositionens kritik fokuserade på statsminister Stefan Löfven. Det är hans (och statsrådsberedningens) hantering som tycks vara den verkliga skandalen”.

Idag skriver Inga-Britt Ahlenius att ”jag har arbetat 17 år i regeringskansliet, varav en period också som statssekreterare. Det är mig faktiskt en gåta hur det är möjligt att statsministern under 1 1/2 år undanhålls en så viktig information som den om vad som inträffat i Transportstyrelsen.”

Denna gåta kommer att ägnas stort intresse framöver.

Enligt min mening är en misstroendeomröstning i riksdagen mot Löfven högst motiverad oavsett vad som kommer fram.

Antingen har han skött statsministerämbetet på ett klandervärt sätt som inte sett till att arbetsordningen i statsrådsberedningen fungerat. Eller så har han hittills sökt dölja att han faktiskt var informerad vid en tidig tidpunkt men inte brydde sig om saken.
