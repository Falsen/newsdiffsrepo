2017-08-15T15:05:43.000Z

Erik Thyselius:
Arbete är alltid bättre än bidrag

Erik Thyselius

Inträdesjobb. Det är namnet på Alliansens nya reformförslag som syftar till att få in dem som har det svårast att komma in på arbetsmarknaden: unga utan gymnasieutbildning och nyanlända.

Arbetsgivare ska kunna anställa till 70 procent av ingångslönen i branschen och inte behöva betala arbetsgivaravgifter i tre år. 30 procent av arbetstiden ska ägnas åt att lära sig jobbet eller utbildning. Den uppskattade kostnaden beräknas bli 1,8 miljarder kronor per år och sägs kunna skapa 25 000 – 40 000 nya jobb.

Visst har vi hört liknande förslag förr: nystartsjobb, instegsjobb, särskilt anställningsstöd och traineejobb. Inget har visat sig bli någon större succé, oavsett ideologisk färg på regeringen.

Det som talar för inträdesjobben är att Alliansen hotar med lagstiftning om inte arbetsmarknadens parter kommer fram till en liknande lösning på egen hand. Det ska alltså inte handla om någon tillfällig åtgärd.

Givet den enorma tudelningen som växt fram på svensk arbetsmarknad kommer det krävas betydligt mer än inträdesjobb för att vända utvecklingen.

Men det är i vart fall ett steg i rätt riktning. Inte minst med tanke på att regeringen fortfarande är på förnekelsestadiet vad gäller svensk arbetsmarknads utelåsande konsekvenser för dem i störst behov av jobb.

Förslaget om inträdesjobben blir ur det perspektivet en påminnelse om att det alltid är bättre att arbeta än att gå på bidrag.
