Misstänkt brott kring mobilt bank-id

Joel Dahlberg

Företaget Accucmulate, som utvecklar mobila säkerhetsslösningar, lämnade i oktober förra året in en polisanmälan angående ”uppsåtligt patentintrång” mot det bankägda bolaget Finansiell ID-teknik BID.

Finansiell ID-teknik ligger bakom Mobilt Bank-ID, som används av över 7 miljoner svenskar för elektronisk identifiering. Bolaget ägs av sju banker, bland annat SEB, Swedbank och Handelsbanken.

Bakgrunden till polisanmälan är att Accumulate utvecklade en egen patentskyddad teknik för säker elektronisk identifiering, som man hävdar att  Finansiell ID-teknik har använt sig av.

”Det tilltalade bolaget och gärningsmännen har uppsåtligen medverkat till att göra intrång i Accumulates ensamrätt genom intrång i Accumulates patent SE 537 539 genom att utveckla, underhålla och tillhandahålla lösningen Mobilt BankID”, skriver bolaget i polisanmälan.

Brottmål är mycket ovanliga när det gäller patentintrång, men enligt ett pressmeddelande från Accumulate beslutade åklagare i november förra året att starta en förundersökning. Det är oklart om någon ännu delgivits misstanke, åklagare Jennie Kronlund på Internationella åklagarkammaren i Stockholm vill inte ge några kommentarer kring förundersökningen.

Stefan Hultberg, vd på Accumulate, är även han förhindrad att ge några uppgifter om innehållet i förundersökningen.

– Förundersökningen är belagd med sekretess. Vi har namngivit nio personer i polisanmälan, vd och dåvarande styrelse, men sedan är det ju upp till åklagare att utreda vem som har haft ansvaret, säger Hultberg.

Orsaken till att Accumulate väljer att gå ut med ett pressmeddelande om att det pågår en förundersökning är, enligt Hultberg, att kunskap om processen nu har spridits.

Accumulate säger sig ha lidit stor ekonomisk skada och avser att senare föra fram krav på skadestånd. Den ekonomiska skadan uppskattas i polisanmälan till cirka 800 miljoner kronor.

Malin Wemnell, administrativ chef på  Finansiell ID-teknik, tillbakavisar uppgifterna i polisanmälan och säger att Mobilt Bank-ID helt och hållet är företagets egen lösning.

”Vd i Finansiell ID-Teknik, Johan Eriksson, är inte delgiven någon brottsmisstanke och är heller inte kallad till förhör. Jag känner inte till att någon annan är det heller”, säger Wemnell i en skriftlig kommentar.
