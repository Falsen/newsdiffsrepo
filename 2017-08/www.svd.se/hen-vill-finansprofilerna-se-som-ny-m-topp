Hen vill finanstopparna se som nya M-ledaren

Erik Jerdén

Aktiespararnas vd Joacim Olsson vill inte säga vem han helst ser som ny partiledare. Däremot säger han att det är viktigt att det blir en person som förstår vikten av att främja svenskt näringsliv i ett långsiktigt perspektiv.

– Viktiga frågor är skattefrågan, kompetensförsörjningsfrågan och villkoren för Svenskt näringsliv i stort, säger han.

Hur ser du på Carl Bildt som ny partiledare?

– Jag kan konstatera att han har visat en förståelse för de frågor jag nämnde.

Hur ser du på Ulf Kristersson?

– Under den tid som han har suttit i partiledningen har Moderaterna rört sig tillbaka i en rikting av att ha en tydligare näringslivsagenda än vad man hade under den tiden när man kallade näringslivet för särintressen. Det talar för att även han är en kandidat som skulle kunna stå upp för de frågorna.

Det Joacim Olsson syftar på är perioden när partiet under Fredrik Reinfeldts ledning lanserade sig som Nya Moderaterna.

– En del av den omgörningen var att man lämnade tidigare tydliga positioner om att främja näringslivet, till exempel med tydliga skattesänkningar, säger han.

Mikael Odenberg, som är en annan möjlig kandidat, var försvarsminister i Reinfeldts regering och Joacim Olsson anser att han har mycket att bevisa.

– Jag tycker att han har mycket att bevisa och förtydliga vad gäller hans programförklaring. Han har varit frånvarande från politiken en längre period så jag vet faktiskt inte var han står i de frågor som vår organisation tycker är viktiga, säger Joacim Olsson.
