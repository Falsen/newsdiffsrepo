Nordkoreas senaste hot: ”Testroboten bara förspelet”

Gunilla von Hall

GENÈVE Stämningen i salen var laddad när FN:s nedrustningsambassadörer på onsdagen möttes för att fördöma Nordkoreas senaste robottest över Japan. I ett gemensamt utspel fördömde USA, Japan och Sydkorea kraftfullt Nordkoreas ballistiska missiler och nukleära kärnvapenaktiviteter. Stödet från andra länder var massivt.

Men Nordkorea tycks snarast ha provocerats av kritikstormen från världens nedrustningsdiplomater.

– Gårdagens raket var bara förspelet. Nordkorea kommer att gå till resolut handling som vi sagt, sa landets nedrustningsrepresentant Ju Yong Chol som hävdade att ”det är USA som provocerar”.

– USA bär helt och fullt ansvar för upptrappningen. Men inga påtryckningar kommer att hota Nordkorea eller blockera vägen mot att stärka vår kärnvapenkapacitet för att skydda vår självständighet mot USA:s fientliga politik och kärnvapenhot, fortsatte han.

Därefter gjorde Ju Yong Chol klart att några förhandlingar om kärnvapentester kommer det aldrig att bli fråga om med Nordkorea.

– Nordkorea kommer inte under några omständigheter att lägga våra planer att utveckla kärnvapen och ballistiska raketer på förhandlingsbordet. Vi kommer aldrig att avvika en centimeter från vägen vi valt.

President Donald Trump twittrade ungefär samtidigt att förhandlingar och samtal ”inte är svaret” på krisen med Nordkorea. Tidigare har han hållit öppet för en samtalslösning. Men förhandlingar verkar nu vara rent önsketänkande.

– President Trump är frustrerad sedan många år med Nordkorea. Men det är också tydligt att Nordkorea inte är intresserat av någon dialog eller samtal. De är bara intresserade av att hota och provocera vilket ökar instabiliteten regionen och övriga världen, sa USA:s nedrustningsambassadör Robert Wood vid en presskonferens i Genève på onsdagskvällen.

Så svaret blir ökad isolering – och fler sanktioner, sa Wood.

– Vi kommer att fortsätta kritisera Nordkorea för att bryta mot säkerhetsrådets resolutioner. Vi kommer att fortsätta isolera landet med mer påtryckningar, fler sanktioner och starkare fördömanden på regimen. Vi ska prata med Ryssland och Kina om kommande sanktioner.

– Vi ska tvinga Nordkorea att välja väg. Antingen gå mot samarbete med det internationella samfundet eller ytterligare isolering, sa Wood.

Syftet med sanktionerna är att tvinga Nordkorea att överge sina kärnvapenprogram, inte att straffa det nordkoreanska folket eller ekonomin, underströk han.

Men Kina måste spela en mer aktiv roll, menade den amerikanske nedrustningsambassadören:

– Kina måste sätta mer press på Pyongyang för att stoppa landets provocerande handlingar. De har ett unikt inflytande. De måste använda det.

– Vi står inför en mycket skrämmande situation som måste tas på största allvar. Då behövs ett enat agerande från det internationella samfundet, avslutade Robert Wood.
