Kristersson osäker om roll i partiet

TT

Ulf Kristersson har pekats ut som en möjlig efterträdare till Anna Kinberg Batra, och skriver i ett inlägg på Facebook att Moderaterna befinner sig i en allvarlig situation och att han känner djupt med henne.

Han kommer inte att föra diskussionen om sin framtida roll i medierna, uppger han.

"Frågan om vilken roll jag själv kan komma att spela för Moderaterna i framtiden har inget svar idag. Den diskussionen kommer jag föra i våra interna samtal, och bara där", skriver han.

Elisabeth Svantesson, andre vice ordförande i Moderaternas partistyrelse, är också en av dem som pekas ut som en möjlig partiledarkandidat. Hon avböjer att kommentera det i nuläget. På sin Facebook-sida berömmer hon Kinberg Batra för sin styrka under dagens pressträff.

"Vårt parti befinner sig i ett mycket ansträngt läge. Vi behöver nu enas och tillsammans hitta en väg framåt", skriver Svantesson.

Liberalernas partiledare Jan Björklund tycker att det är sorgligt att Anna Kinberg Batra har känt sig tvingad att avgå.

– Kuppmakarna gör det väldigt lätt för sig. De gör det här till en personfråga, vilket det inte alls är, säger Björklund.

Han anser att M:s beslut att öppna upp för Sverigedemokraterna är problemet.

– Min uppmaning till Moderaterna är att stänga igen dörren till SD, säger Björklund.

Allianskollegan Annie Lööf, Centern, skriver under en bild på sig själv och Kinberg Batra tillsammans: "Jag har verkligen uppskattat att samarbeta med Anna, inte minst för att jag fått lära känna den varma person hon är. Anna är en ledare med ett mycket starkt driv, som alltid jobbar stenhårt för att nå sina mål. Jag önskar henne all lycka i framtiden och att moderaterna hittar trygghet framåt så Alliansen kan samla sig inför valåret".

Kristdemokraternas partiledare Ebba Busch Thor skriver i sin tur på Instagram: "Anna har att kommit bli en kär vän och uppskattad kollega. Hon är en varm person och en noggrann och gedigen politiker. Hon har ett genuint engagemang för att nästa generation ska få en bra utbildning och ha möjlighet att stå på egna ben som vuxna... Jag är ledsen över att tappa Anna som kollega, men jag respekterar också hennes beslut att lämna partiledarskapet".

Moderaterna i Norrbottens län var ett av de förbund som inte stod bakom avgångskraven mot Kinberg Batra. Även om Linda Frohm (M), ordförande i Norrbotten, tycker att det är tråkigt så respekterar hon partiledarens beslut och hoppas att man nu kan fokusera på att prata politik i stället för interna stridigheter.

– Det är viktigt att partiet nu samlar ihop sig och att vi kan välja en partiledare som vi kan sluta upp ikring. Våra opinionssiffror är oroväckande. Det problemet är inte löst med det som har hänt i dag, säger Linda Frohm.

Kjell Jansson (M), förbundsordförande i Stockholms län, och Joakim Larsson (M), ordförande i Stockholms stad, som hör till dem som stod bakom avgångskravet, avböjer att kommentera beskedet om att Kinberg Batra avgår. De hälsar via sin kommunikationschef att allt redan är sagt under de senaste dagarna och de vill inte spekulera om vad som kommer att hända nu.

– Det är naturligtvis en väldigt jobbig situation för partiet och det finns ingen anledning att fortsätta älta det. Vi har svarat på de frågor vi tycker är relevanta i det här läget, säger Mattias Thorsson, kommunikationschef för Moderaterna i Stockholms stad och län.

Fortsättningen kommer att hanteras av valberedningen i en intern process, enligt honom.

Klimatminister och vice statsminister Isabella Lövin (MP) passar på att tacka Anna Kinberg Batra för den tid som varit och tycker att hon förtjänar respekt för sitt svåra beslut att avgå.

"Den senaste tiden har utvecklingen i Moderaterna gått i en riktning jag beklagar. Beslutet att öppna för samarbete med ett parti med rötterna i nynazismen är inte bra för Sverige, och inte bra för Moderaterna heller. Jag hoppas att dagens besked får Moderaterna att ompröva detta beslut", skriver Lövin i en kommentar till TT.
