Efter kraschen – Lunnas säsong över

TT

Rospiggarnas förare Nike Lunna missar resten av säsongen och SM-slutspelet i speedway.

Den 20-årige finländaren kraschade i slutet av tisdagens kvartsfinal mot Lejonen i Vetlanda och skadade sig allvarligt.

– Han har en fraktur på skulderbladet och frakturer på två ryggkotor, säger Rospiggarnas lagledare Mikael Teurnberg till Dagens Nyheter.

Lunna ersatte lagkamraten Nicholas Morris som kraschade tidigare i den första kvartsfinalen. Morris har enligt DN drabbats av en lättare hjärnskakning.

På tisdag körs den andra och avgörande kvartsfinalen i Hallstavik där Rospiggarna måste hämta upp underläget 42–48 för att gå till semifinal.

– Sex poäng är inte så mycket. Vårt mål är fortfarande att ta oss till final, men det är otroligt hur otursdrabbade vi varit den här säsongen. Jag har inte varit med om maken, säger Mikael Teurnberg vars lag haft skadeproblem hela säsongen, till tidningen.
