Ricki Neuman:
Hårda män lever farligt – inte bara i södra USA

Ricki Neuman

Tro inte att det som händer i USA:s sydstaterna bara händer där. Nyligen förklarade en presstalesman i Ukraina att hans regering har fullföljt sitt löfte från 2015 – att befria landet från samtliga Leninstatyer.

I senaste omgången monterade man ner 1 390 stycken, och på torg och i parker står idag ett stort antal tomma piedestaler.

Denna omfattande ”avleninisering” rör allt som kan förknippas med den sovjetiske ledaren. På flera orter har man bytt namn på Leningatan – till Lennongatan, efter en medlem i The Beatles.

I somras kom en bok om fenomenet, ”Looking for Lenin”, skriven av Niels Ackermann och Sebastien Gobert, i vilken de intervjuar ukrainska medborgare. Flera motsätter sig detta statliga projekt – en del för att de minns Leninåren som goda år för landet, andra för att de ser statyerna som en självklar del av stadsbilden, något de har vuxit upp med och vill ha kvar.

Men vad gör man med 1 390 bortplockade monument?

Ackermann och Gobert rapporterar om statyer som har smälts ner, som har sålts till privata köpare, som har styckats, för att sedan ingå i andra nya konstruktioner, som har samlats på särskilda kyrkogårdar utanför städerna, dit man bussar skolbarnen, för att ge dem en historielektion.

Även i Taiwan har man problem med sina statyer, inte minst dem av Chiang Kai-shek som sedan 1949 styrde landet med järnhand.

Också där har man samlat monumenten på speciella platser, varav den mest kända är en park utanför staden Taoyuan i norra Taiwan.

Några medlemmar av det styrande partiet tycker att alla återstående statyer av den före detta ledaren ska placeras där, medan andra från samma parti menar att det ger kommande generationer en felaktig bild: Låt oss tar barnen till en jättelik park fylld med hundratals statyer och byster av Chiang Kai-shek! Kan man bli mer upphöjd?

Återigen – vad gör man med statyer som har tjänat ut?

Man förstör inte bevisen på en brottsplats, menar Holland Cotter, konstkritiker i The New York Times, och har två förslag (20/8 2017).

Antingen låter man de kvarvarande sydstatsmonumenten stå kvar men ”adderar plaketter med information som sätter in personen i ett sammanhang”. Eller så placeras statyerna i museer, ”och presenteras som de propagandaverktyg de är”.

Historikern Carl Becker hävdar att historia är vad nutiden bestämmer sig för att minnas av det förflutna. Att resa statyer blir alltså ett sätt att skriva historia, och den förvrängning av verkligheten som det ofta innebär rör inte bara omstridda ledare som Lee, Lenin och Chiang Kai-shek, utan även Raoul Wallenberg.

I centrala Montreal finns en byst av skulptören Paul Lancz, där vår något tunna diplomat mest av allt liknar Clark Kent, på väg att byta om till Stålmannen.

Det är mycket rörande, och samtidigt mycket inskränkt, som om en hjälte alltid måste vara stor och stark.

Som svensk lutar jag åt att strunta i Lee, Lenin och Chiang Kai-shek. Och istället lägga min tid på att få upp en ny Wallenberg i Montreal.
