Erik Thyselius:
Enad Allians måste fälla Hultqvist

Erik Thyselius

Vem är ansvarig? I efterdyningarna av en av de största svenska säkerhetsskandalerna i modern tid har ursäkterna varit många men ansvarstagandet obefintligt. I dag hölls två separata möten i konstitutions- respektive försvarsutskottet för att gå vidare med frågan om vem som visste vad och när i samband med att it-haveriet på Transportstyrelsen uppdagades.

Detta har hittills framkommit: 2015 valde Transportstyrelsens dåvarande generaldirektör Maria Ågren att medvetet, och i strid med Säpos rekommendationer, att bryta mot svensk lag då hon beslutade att förlägga myndighetens servrar utomlands utan att några säkerhetsbedömningar hann göras. Ågrens ursäkt: tidspress. Utländsk icke-säkerhetsklassad personal har därmed haft tillgång till känslig civil och militär information. Hur stor skada som gjorts kommer att ta lång tid att kartlägga, om det ens låter sig göras.

Före detta inrikesminister Anders Ygeman (S) fick reda på it-haveriet 2016, men påstår att han inte hittade någon lämplig lokal där han kunde informera statsminister Stefan Löfven (S). Ygemans förre statssekreterare och nuvarande EU-minister Ann Linde (S) blev i sin tur medveten om säkerhetsläckan redan hösten 2015.

Före detta infrastrukturminister Anna Johansson (S) säger att hon inte informerades av sin statssekreterare Erik Bromander. Försvarsminister Peter Hultqvist (S) fick information om haveriet 2016 men ansåg att statsministern inte behövde veta något eftersom Försvarsmakten ”vidtog åtgärder”. Först i januari i år uppges statsministern ha blivit medveten om vad som hänt.

It-haveriet på Transportstyrelsen blottlade således även ett havererat regeringskansli där alla skyller på alla och statsråd uppenbarligen inte kommunicerar med varandra i centrala frågor. Det säkerhetspolitiska råd som Löfven inrättat för att hantera just den här typen av situationer verkar av allt att döma inte ha varit annat än ett tillfälle att dricka kaffe och äta mandelkubb. Trots att rådet rimligen borde ha sammanträtt över dussintalet gånger sedan 2015 har varken Ygeman eller Hultqvist funnit det mödan värt att informera om haveriet.

Att Alliansen riktade misstroendevotum mot Johansson, Ygeman och Hultqvist var rätt och riktigt. Allt annat vore en katastrof då det skulle skicka en signal till Löfven att oppositionen verkligen är helt lamslagen. Löfvens motdrag att ombilda regeringen utan Ygeman och Johansson, men med Hultqvist kvar, applåderades av både vänster- och högerdebattörer.

Bilden av försvarsministern som varandes oumbärlig för svensk försvarsförmåga är dock kraftigt överdriven. När det kommer till kritan har Hultqvist inte visat sig villig att skjuta till de pengar som krävs för att höja vår försvarsförmåga. Det senaste försvarsbeslutet befäster det faktumet. Vidare: allmän duglighet spelar ingen roll om förtroendet för ett statsråd är borta. Hultqvists underlåtenhet att informera statsministern är mer än tillräcklig grund för att rikta misstroende mot honom.

Löfven har under hela denna tid dundrat om att Alliansen agerar ”oseriöst” och att processen bör skötas i KU. Det är ingenting annat än ett försök till en avledningsmanöver: det enda som krävs för en misstroendeförklaring är att riksdagen saknar förtroende för ett statsråd. Alliansen gör därför rätt som står fast vid sitt misstroende mot Hultqvist.

Vad är då svaret på frågan vem som är ansvarig? Ytterst är det självklart statsministern själv.
