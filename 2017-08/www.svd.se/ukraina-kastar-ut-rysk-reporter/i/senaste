Ukraina kastar ut rysk reporter

TT

En rysk journalist kommer att deporteras från Ukraina, anklagad för att ha misskrediterat landet. Det meddelar den statliga ukrainska säkerhetstjänsten SBU.

"Den ryska propagandisten Anna Kurbatova kommer att tvingas återvända till Ryssland", heter det i uttalandet.

Den statliga ryska tv-kanalen Channel One rapporterade att dess reporter Kurbatova tvingats in i en bil av okända personer nära sin bostad. Det ryska utrikesdepartementet kallar det "en avsiktlig provokation" från den ukrainska säkerhetstjänsten.

Den europeiska säkerhetsorganisationen OSSE, som övervakar den sköra vapenvilan mellan Ukraina och proryska separatister, uppmanar Ukraina att inte genomföra deporteringen.

Kurbatova blir den andra ryska journalist som kastas ut från Ukraina på kort tid. Nyligen tvingades Tamara Nersejan från nyhetskanalen Rossiya 24 lämna landet och tillåts inte återvända under tre år. I tisdags meddelades också att två spanska journalister förbjudits att rapportera från Donbassregionen.
