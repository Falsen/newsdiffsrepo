Så blev ett vackert ord en förolämpning

Elisabet Andersson

När SvD:s läsare 2015 skulle kora svenskans vackraste ord hamnade ”snöflinga” på andra plats. De flesta kan nog vara överens om att snöflingan, med sina kristaller, är en ovanligt vacker form av nederbörd.

En snöflinga är dessutom – precis som varje människa – något ömtåligt och unikt.

Läsaren Ulla Gillqvist nominerade ordet med motiveringen: ”Jag tycker att “snöflinga” är det vackraste svenska ordet. Det börjar på “s” precis som svenska. Det innehåller en specifikt svensk bokstav “ö”. “Sn” är en snäll bokstavskombination, lätt att uttala.”

Men i dag har ordet inte bara en snäll klang. Via USA har ordet blivit ett skällsord, som ofta används på Twitter, Flashback och Avpixlat.

I USA började man för några år sedan att tala om ”generation snowflakes”. Då syftade begreppet på bortklemade och lättkränkta ungdomar och universitetsstudenter. Men under 2016 blev ”snowflake” framför allt ett begrepp som används för att förödmjuka politiska motståndare.

I USA används ordet ofta av Trump-anhängare och Fox News. De som protesterade när Trump blev president kallades "snowflakes".

När Los Angeles Times i november 2016 gjorde en guide till den så kallade alt right-rörelsens vokabulär fanns ”snowflake” självklart med.

”Snowflake” riktas ofta mot liberaler eller vänsterfolk; ordet kan väcka associationer till något känsligt, svagt och feminint som inte tål hetta utan lätt smälter bort. Nyligen menade en domare i Georgia att de som demonstrerade mot sydstatsmonument var ”snowflakes” (efter att han också kallat dem ”nut cases” blev han av med jobbet).

I den svenska debatten används snöflinga av bland andra moderate riksdagsmannen Hanif Bali.

– Det jag beskriver är ett fenomen och det fenomenet anser jag inte är något positivt, att man är överkänslig och framhäver sina känslor i stället för rationalitet och fakta, säger Hanif Bali till Sveriges Radios ”God morgon världen”.

Att ett anglosaxiskt begrepp letar sig in i svenskan på det här sättet, via översättningslån, är vanligt, konstaterar Olle Josephson, professor i nordiska språk.

– Ur strikt språkvetenskaplig synpunkt är det här ett utmärkt inlån, säger han och tillägger att det är mycket bättre att svenska debattörer använder snöflinga än ”snowflake”, som bland annat hade blivit besvärligt att böja i svenskan.

Nu gör ordet snöflinga en oväntad resa från topplacering i SvD:s ordtävling till invektiv på nätforum och sociala medier. Snöflingan har singlat ner i nätets undervegetation, och sedan vidare ut i debatten med en politisk laddning.

Men det är inte ovanligt att ord laddas om när de används metaforiskt, säger Olle Josephson.

– Som språksociologiskt fenomen är det här trivialt. Och om man talar språkriktighet, så är det föredömligt att använda ordet snöflinga i stället för ”snowflake”. Men som en del av det offentliga samtalet är det kanske förkastligt, säger han.

Varför då?

– Man kan fråga sig om det är så bra med ett speciellt invektiv, en speciell beteckning på dem som är lite känsliga för ett hårt och aggressivt språkbruk. Det är ju många som med all rätt varnar för att det offentliga samtalet förgrovas och blir väldigt konfliktladdat på grund av att man använder en massa nedsättande begrepp hela tiden.
