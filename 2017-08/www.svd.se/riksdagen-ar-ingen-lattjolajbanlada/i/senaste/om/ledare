Per Gudmundson:
Riksdagen är ingen lattjolajbanlåda

Per Gudmundson

Ställda inför det borgerliga hotet om misstroendeförklaring backade regeringen och finansminister Magdalena Andersson (S) om de skadliga skatteförslagen. Det blir ingen utvidgning av den statliga skatten. Inte heller blir det någon skattehöjning för delägare i fåmansbolag.

Men flygskatten blir av, om än 25 procent lägre än tidigare planerat.

Metoden känns igen. Regeringen behandlade riksdagen på samma sätt efter haveriet i Transportstyrelsen. Två ministrar fick gå, men den tredje behölls.Rent förhandlingstekniskt kan man förstås vara nöjd med två av tre. En kompromiss i svensk samförståndsanda.

Haken är bara att riksdagens protokoll inte är någon förhandlingsfråga.

Riksdagen är ingen lattjolajbanlåda där regeringen kan välja vad som ska bort.

Riksdagen är landets högsta styrande organ. Om kammaren bestämmer att regeringen inte ska lägga något förslag om flygskatt, så ska regeringen rätta sig efter det. Besluten är inte några allmänna rekommendationer. Ett tillkännagivande är en order.

Om regeringen ignorerar riksdagsmajoriteten riskerar den att förtroendet förbrukas. Det uttrycks i så fall i en misstroendeförklaring. Man kan förstås tänka sig att ett förslag görs om i grunden. Men en flygskatt som sänkts med 25 procent är fortfarande en flygskatt.

Finansministern ska respektera majoriteten. Möjligheten till misstroendeförklaring finns för att säkerställa den ordningen.
