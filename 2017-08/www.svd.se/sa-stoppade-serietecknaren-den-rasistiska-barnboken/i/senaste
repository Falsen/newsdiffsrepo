Tecknarens knep stoppade den rasistiska barnboken

Knut Brunnberg

Serietecknaren Mark Furie, skaparen av figuren ”Pepe the frog” har tagit till rättsliga åtgärder för att stoppa utgivningen av en barnbok som enligt Furies advokater är islamofobisk, det skriver brittiska The Guardian.

Furies figur, ”Pepe the frog”, har tagits över av den amerikanska så kallade ”alt-right”-rörelsen och genom flitig användning förvandlats till en slags maskot för högerextrema – till upphovsmannens stora irritation. Den antirasistiska organisationen Anti-defamation league har betecknat Pepe-figuren som en symbol för hat.

Barnboken som står i centrum för kontroversen heter ”The adventures of Pepe and Pede” och är skriven av Eric Hauser, tills för alldeles nyligen assisterande rektor för en mellanstadieskola i Texas.

I boken hotas vännerna Pepe och Pede (centipede, på svenska tusenfoting, har blivit uttryck för Trumpsupportrar) av en ond, skäggig, alligator vid namn Alkah och hans många medhjälpare, de senare klädda i något som påminner om plagget burka).

Mark Furie, skaparen av den gröna grodan Pepe, har upprörts av användningen av hans skapelse, så mycket att han vid en tidpunkt beslöt sig för att ta livet av seriefiguren.

Men inget har hjälpt. Hittills. Frågan är om inte Mark Furie nu med hjälp av sina advokater har kommit på en mer effektiv lösning.

Furie har med hjälp av sin advokat hotat med rättsliga åtgärder för varumärkesintrång. Alla inkomster från boken tillfaller nu Furie – som i sin tur donerar inkomsterna från varje sålt exemplar av barnboken till den muslimska medborgarrättsorganisationen Council on American-Islamic Relations.

Boken har också stoppats för försäljning av bokjätten Amazon.
