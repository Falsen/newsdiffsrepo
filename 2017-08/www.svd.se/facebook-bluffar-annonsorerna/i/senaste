Facebook bluffar annonsörerna

TT

Facebook hävdar i sin marknadsföring till annonsörerna att de potentiellt kan nå 1,5 miljoner svenskar i åldrarna 15–24 år. Problemet är att det bara, enligt Statistiska centralbyrån, finns knappt 1,17 miljoner människor i den åldersgruppen i Sverige, skriver nyhetssajten Breakit.

Glappet blir ännu större eftersom det dessutom knappast är troligt att alla 15–24-åringar använder sig av Facebook.

Även i åldersgruppen 25–44 år överdriver Facebook den potentiella gruppen som annonsörerna kan nå.

I fjol omsatte Facebook över 200 miljarder kronor världen över, varav den största delen kommer från reklamintäkter, skriver Breakit.
