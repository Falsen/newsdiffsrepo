GW Persson: Ovanligt snabbt förlopp efter dödsfallet

Jan Majlard

Kriminologen Leif GW Persson säger att han tidigt var övertygad om att den misstänkte gärningsmannen dräpt eller mördat Kim Wall.

– De har kommit i delo över någonting. Han har haft ihjäl henne på något sätt. Det var inte planerat, är GW Perssons teori.

Han menar att det är mycket ovanligt att en gärningsman går till verket med att göra sig av med kroppen på det sätt som har gjorts så snart efter dödsfallet.

– Tidsmässigt har han satt i gång med styckningen omgående. Ytterst få kan stycka en människa. Vi talar om en jäkligt kvalificerad gärningsman, säger Leif GW Persson.

– De flesta som hamnar i den här situationen behöver djupandas ett dygn innan de går till verket, säger han.

Den punkterade bålen för att minska luft- och gasavgång indikerar också att gärningsmannen snabbt visste vad han skulle göra.

– Den borde faktiskt inte ha flutit upp. Han hade ju även använt metallstycken för att sänka den, säger han.

Hittills har inte huvudet hittats. Det kan vara viktigt i utredningen för att ge svar om dödsorsaken.

Leif GW Perssons teori är att Madsen, om han är gärningsman, kommer att erkänna gradvis, anpassat till den bevisning som polisen lägger fram.

– Det här kommer att hålla på, säger han.
