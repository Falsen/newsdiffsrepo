”I flodvattnet finns ormar och alligatorer”

Joanna Drevinger

USA:s fjärde största stad, Houston, är översvämmad och det regnar fortfarande. Stormen Harvey, är den värsta på 50 år och ännu är det för tidigt att överblicka dess konsekvenser.

Toney Wade, chef vid Cajun Coast Search, säger till Washington Post att de nyligen räddat en grupp på 25 människor från ett hotelltak och att över 10 000 människor väntar på att bli räddade och beskriver att det finns mängder av bilar mer eller mindre under vatten.

De senaste rapporterna talar om minst tre döda, men dödssiffran väntas stiga. En av dem var en kvinna som fastnade i vattenmassorna med sin bil och när hon skulle lämna bilen sveptes hon iväg, rapporterar ABC News.

För Washington Post berättar Nichelle Mosby som är fast på ett hotell att vattnet stigit upp till fönstren på de bilar som står på parkeringen.

– Vi var med om Katrina, men detta är annorlunda. I stället för att vattnet, som då gradvis steg så stiger vattnet nu fort.

Lokala medier i Houston rapporterar att räddningspersonal nu kämpar mot klockan.

Ify Echetebu 30 år sitter på andra våningen i sin fasters hus tillsammans med sin fästman, farföräldrar, vänner och grannar. Vattnet stiger kontinuerligt. Eftersom räddningstjänsten måste prioritera räknar de inte med att bli räddade i första taget:

– Vi är nervösa men får sova i skift. I vattnet som kommer från floden finns ormar och alligatorer, säger hon till CNN.

Den lokala tv-stationen KHOU 11 News i Houston fick improvisera när vattnet steg i deras studio där de sände live, om just översvämningarna. De flyttade sändningarna en våning upp, men när vattnet fortsatte att stiga blev de uppmanade att helt evakuera, skriver Washington Post.

Tv-kanalen fortsatte dock att sända utanför studion.
