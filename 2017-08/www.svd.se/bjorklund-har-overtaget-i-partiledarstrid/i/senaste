Björklund har övertaget i partiledarstrid

TT

Partiledarstriden i Liberalerna har pågått sedan i början av juni, då riksdagsledamoten och förra EU-ministern Birgitta Ohlsson överraskande meddelade att hon utmanar Jan Björklund. Senare i dag kommer Liberalerna i Östergötland att tala om vem av de två som har vunnit det primärval som anordnades i länet förra helgen.

Oavsett vem det blir, så har Jan Björklund fler nomineringar. 13 av 21 länsförbund vill att Jan Björklund fortsätter som partiledare, två länsförbund – Uppsala och Örebro – har nominerat Birgitta Ohlsson och en handfull har valt att inte nominera någon, eftersom det väger så jämnt mellan de båda kandidaterna. Det gäller bland annat Stockholm, som är det tyngsta länsförbundet.

De andra två tungviktardistrikten – Skåne och Västra Götaland – står bakom Jan Björklund.

Birgitta Ohlsson och hennes anhängare ville ha en rådgivande medlemsomröstning om partiledarposten, men valberedningen sade nej. Ohlsson tror att hon har ett större stöd bland gräsrötterna än vad Björklund har och hoppas på att ombuden på landsmötet i höst kommer att lägga sin röst på henne oavsett vilken kandidat deras länsförbund nominerat.

Valberedningen har också fått in nomineringar från enskilda medlemmar, kommunföreningar, Liberala ungdomsförbundet (LUF) och Kvinnoförbundet.

När Birgitta Ohlsson meddelade att hon tar strid om posten sade hon att hon ville ha mer "raka rör och mer socialliberala inslag" i partiet. Hon sade också att hon lämnar partiet om hon förlorar striden på landsmötet i november.
