Lärare: Svenska skolan sviker de talrädda eleverna

Anna Lagerblad

En gång blyg, alltid blyg. Eller? Blyghet framställs ofta som ett stabilt personlighetsdrag som förändras förhållandevis lite under livets gång. Den 3-åring som tittade ner i golvet när förskolepersonalen ställde frågor under morgonsamlingen, antas senare frukta muntliga redovisningar inför klassen och fly in på toaletten när de okända ansiktena under jobbminglen blir för många.

Men så oföränderlig är inte blygheten. Ny forskning som publicerats i den vetenskapliga tidskriften ”Journal of Personality” pekar i stället på att personlighetsdraget kan variera i styrka över tid och beroende på vilka sociala utmaningar individen utsätts för.

En stor brittisk enkätstudie med över 500 000 personer i åldern 17 till 70 år visar bland annat att äldre män generellt är mindre blyga än yngre. Hos kvinnor är personlighetsdraget däremot mer stabilt över livsspannet, vilket antas bero på att de sociala och kulturella förväntningarna på kvinnor att göra sin röst hörd har varit lägre. De har därför inte behövt utmana sin blyghet och öva sig på att ta plats i lika hög grad.

De sociala roller som individen har tycks också påverka blygheten. Personer som lever i en parrelation, jobbar ihop med kollegor och har mer kvalificerade yrken är i genomsnitt mindre blyga – medan singlar, arbetslösa och personer inom lågkvalificerade yrken är mer tillbakadragna.

– Vid den här typen av studier är det alltid svårt att säga säkert vad som är hönan och ägget. Utåtriktade personer kanske oftare söker sig till yrken där man förväntas kunna prata inför stora grupper och armbåga sig fram lite mer. Men jag tror inte att det är hela förklaringen, säger Nejra Van Zalk som är en av de ansvariga forskarna och verksam vid University of Greenwich i London.

– Vår studie visar att blyghet inte är ristat i sten. Försätter man sig i socialt utmanande situationer så utvecklar man oftast strategier för att hantera blygheten och den kan då minska. Det här är hoppingivande för blyga personer som vill kunna ta mer plats i sociala sammanhang.

Att blyghet – eller åtminstone talrädsla – kan bemästras är något som även gymnasieläraren Daniel Sandin sett på nära håll. Nästan var femte elev på högstadiet och gymnasiet tycker att det är så obehagligt att tala inför klassen att de på olika sätt försöker undvika det. Ofta kvarstår svårigheterna under hela skoltiden eftersom eleverna inte erbjuds någon effektiv hjälp.

– Det är ett svek från skolans sida. Kraven på att kunna genomföra muntliga presentationer och uttrycka sig verbalt har ökat. Tyvärr kan talängslan därför leda både till sämre betyg och sämre möjligheter att göra sin röst hörd i samhället, säger Daniel Sandin, som förklarar det uteblivna stödet med bristande kunskap snarare än ovilja.

– Trots att talängslan är ett slags funktionsnedsättning som hindrar elevens skolprestationer, så vet de flesta lärare betydligt mindre om talängslan än om exempelvis läs- och skrivsvårigheter. På lärarutbildningen har det länge varit en icke-fråga.

Men det här vill Daniel Sandin förändra. På den skola där han själv arbetar har han utvecklat en retorikkurs för talrädda elever. Nyligen kom också hans bok ”Talrädsla i skolan” som både redogör för orsaker bakom talängslan och strategier för att hantera svårigheterna.

– Ett vanligt tecken på talängslan är att eleverna försöker undvika situationen som upplevs som jobbig. Vissa elever skolkar varje gång de förväntas hålla en redovisning. Andra oroar sig veckor i förväg och kan känna sig illamående och svimfärdiga om de ändå genomför sin redovisning, säger Daniel Sandin.

Typiskt för många elever med talängslan är att de nedvärderar sig själva och sina prestationer. Den negativa självbilden stämmer dock sällan med omgivningens syn. Genom att få en mer verklighetsförankrad bild av den egna prestationen kan talängslan ofta minskas.

– Ett effektivt sätt att förbättra självbilden är att läraren eller en klasskompis filmar eleven när han eller hon håller ett anförande inför en mindre grupp. Direkt efteråt får eleven skatta sin egen prestation. Denna jämförs sedan med en andra skattning som görs efter att eleven tagit del av filminspelningen. Eleven ser då ofta att han eller hon presterar betydligt bättre jämför med hur det kändes inombords,  säger Daniel Sandin.

Det kanske allra viktigaste för talrädda elever är dock övning, understryker han. Många av metoderna som Daniel Sandin presenterar i sin bok är inspirerade av kognitiv beteendeterapi. Inom den behandlingsformen använder man bland annat exponering, vilket innebär att individen utsätts för det som han eller hon tycker är obehagligt. Tanken är att man därigenom ska inse att man faktiskt klarar av ångesten och att den klingar av efter en stund.

– Antalet övningstillfällen står i direkt proportion till elevens utveckling. Fördelen med att arbeta med talängslan just under skoltiden är att det ges så många tillfällen att framträda inför andra. Den övningsmöjligheten borde skolan verkligen ta bättre vara på, säger Daniel Sandin.
