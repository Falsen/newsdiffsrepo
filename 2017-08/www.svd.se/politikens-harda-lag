Janerik Larsson:
Politikens hårda lag

Janerik Larsson

”Politikens hårda lag just nu är nämligen precis så som statsminister Stefan Löfven brukar uttrycka saken: Den som vill ha majoritet regerar antingen med mig eller med Jimmie Åkesson.”

Så formulerar Widar Andersson i Arbetarbladet (S) det politiska läget.

I en lång porträttartikel i Dagens Nyheter ger Jan Björklund ett någorlunda klart besked på den punkten: han väljer Löfven.

Jag skulle tro att det beskedet kommer att framstå ganska klart redan före riksdagsvalet i september nästa år.

Det borde få konsekvenser.

Näste ledare för moderata samlingspartiet kan inte undvika att ge besked i frågan.

Det är smått sällsamt att Sverigedemokraternas ursprung i nazism och rasism fortsätter att spela en avgörande roll i frågan om Sveriges framtid.

På distans ser det ju ut om SDs ledning med så stor kraft man kan uppbåda söker distansera sig från den historien. Man inser att det där inte finns någon framtid.

SDs kursändring i frågan om synen på ”vinst i välfärden” ger ett klart besked: partiet vill inte liera sig med Vänsterpartiet.

Viktigare är ganska väljarnas syn på partiet. Det är föga sannolikt att det är SDs historia som skapat den stora väljartillströmningen. Det är nog något annat.

Skulle en Alliansregering kunnat regera med parlamentariskt stöd från SD redan efter valet 2014?

Svaret är nej. Fredrik Reinfeldt hade uteslutet en sådan lösning före valet.

Hur det kommer se ut efter valet 2018 vet ingen, men Björklunds och även Annie Lööfs uttalanden igår tyder på att den socialdemokratiska partiledningen idag har all anledning att idag börja överväga ett råd den fick från den tidigare partisekreteraren Lars Stjernqvist och två av hans kommunalrådskollegor i Norrköping i en DN-debattartikel i somras:

”Socialdemokraterna är ett parti som under hela sin existens prioriterat resultat före renlärighet. Vi har varit beredda att kompromissa med andra för att åstadkomma en samhällsutveckling som går i vår riktning. Denna pragmatism är i själva verket en omistlig del av det som är den socialdemokratiska ideologin. För ett reformistiskt parti som vill göra skillnad kan det aldrig vara fel att starta förändringen, här och nu.

I dag behövs denna pragmatism mer än någonsin. För att skapa en regering med ett starkt parlamentariskt underlag, och som inte är beroende av Sverigedemokraterna, krävs ett samarbete över blockgränsen. Samma förhållande gäller inte bara i riksdagen, utan även i stort sett i alla regioner och kommuner. I Norrköping och i ett stort antal andra kommuner finns blocköverskridande ”regeringar”.”

Alliansen som Fredrik Reinfeldt skapade inför valet 2006 är idag en fiktion, väljarna pekar i andra riktningar.

Vilka de riktningarna är borde klargöras före valdagen.

Men man ska inte heller utesluta att den dag kommer då Löfvens hårda lag inte längre gäller. Då anas ett parlamentariskt samarbete mellan S och SD.
