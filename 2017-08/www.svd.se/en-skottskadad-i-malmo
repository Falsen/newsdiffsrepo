2017-07-14T16:05:43.000Z

Skottskadad i Malmö förd till sjukhus

Katarina Lind

Minst en person ska ha skadats i en skottlossning i Malmö på fredagskvällen, enligt polisens pressinformatör Maya Forstenius till Kvällsposten.

– Vi får in flera samtal om händelsen, det är mitt i ett bostadsområde. Så det finns säkert flera vittnen. Det är en man som är körd till sjukhus, säger hon till TT.

Mannen kördes till sjukhus i en privatbil och inte av ambulans, polisen bevakar sjukhuset.

Ett område kring en frisörsalong är avspärrat. Polisen kommer att genomföra en teknisk undersökning på platsen och ta offrets kläder i beslag.

Skjutningen ska ha skett vid torget i stadsdelen Holma. Larmet kom in klockan 17.47. En stor polisinsats finns på platsen.

– Jag hörde minst fyra skott, det skedde precis utanför min port. När jag kollade ner från balkongen låg det en man där, alldeles blodig i magen, säger Maria Povoa, boende vid Holma torg till Kvällsposten.

Enligt vittnet Maria Povoa hördes skotten strax efter halv sex på fredagskvällen.

Skottlossningen i Holma skedde knappt ett dygn efter skjutningar i en annan del av Malmö. Natten till fredag avlossade skott mot sex lägenheter i stadsdelen Rosengård i Malmö.

För knappt två veckor sedan, den 2 juli skadades tre män, varav två allvarligt, i en skottlossning i Holma, enligt Sydsvenskan.
