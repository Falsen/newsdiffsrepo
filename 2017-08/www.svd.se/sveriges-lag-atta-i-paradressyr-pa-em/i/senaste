Sveriges lag åtta i paradressyr på EM

TT

Landslagsledaren Agneta Aronsson hade hoppats få in det svenska laget bland de sex bästa på Hedens EM-arena i Göteborg. Det skulle, inte minst, bidra till att motivera ett svenskt deltagande i nästa års VM i USA. Men svenskorna räckte inte ända fram.

– De tre bästa, som räknas i laget, gjorde förväntade insatser. Men tyvärr gick det sämre för Anita Johnsson än i den individuella tävlingen, sammanfattar Agneta Aronsson.

Nu återstår küren, där ekipagen rider ett egenkomponerat dressyrprogram till musik. Det kan mycket väl ge en ny medalj till Louise Etzner Jakobsson, som blev trea i EM:s inledande individuella program och även tog två brons i Paralympics förra året.

Etzner Jakobsson visade klass på nytt i lagtävlingen och var näst bäst av alla ryttare i sin kategori, grad 4.

Hon har ett relativt svårt kürprogram till musik från musikalen "Hair".

– Jag brukar vara bäst sista dagen, säger Louise Etzner Jakobsson hoppfullt.

Storbritannien vann lag-EM, före Danmark och Nederländerna.
