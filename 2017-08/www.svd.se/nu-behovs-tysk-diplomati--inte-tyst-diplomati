Anders Q Björkman:
Nu behövs tysk – inte tyst – diplomati

Anders Q Björkman

När Turkiets president Erdoğan fortfarande bara var borgmästare i Istanbul liknade han en gång demokrati vid att åka spårvagn:

– Du reser med tills du nått ditt mål, sedan stiger du av.

Nå, att Erdoğan har stigit av den där spårvagnen och lämnat demokratin bakom sig har varit uppenbart ganska länge nu.

Men i analogi med hans liknelse kan man säga att diktatur är som att cykla på en cykel utan bromsar: har man väl anträtt färden finns inget alternativ än att fortsätta framåt – annars faller man.

Erdoğan vill inte falla. Gör han det kan han komma att få stå till svars för sina övergrepp på rättssäkerheten och yttrandefriheten. Och i sina ansträngningar att undvika detta fall blir hans maktutövning allt yvigare, på gränsen till allomfattande.

Han nöjer sig inte längre med att fängsla enbart sina egna medborgare. Sedan förra året – då den turkiske presidenten försökte få tyskt rättsväsende att fängsla tv-satirikern Jan Böhmermann för att han skämtat om honom – vill Erdoğan också strypa yttrandefriheten för EU-länders medborgare.

Flera tyska medborgare – bland dem dagstidningen Die Welts reporter Deniz Yücel – sitter för närvarande fängslade i Turkiet, misstänkta för den ständigt återkommande och vid det här laget löjeväckande anklagelsen om terrorism.

Också svenska medborgare har drabbats: sedan mitten av juli sitter den svenske medborgaren Ali Gharavi  bakom galler i Istanbul. Hans brott? Han lärde ut IT-säkerhet på en konferens i människorättsorganisationen Amnestys regi. Terrorism, enligt rådande turkisk terminologi.

Sedan tidigare har den turkiska regeringen överräckt listor över ”terrorister” till tyska myndigheter och på sistone har man gått ett steg längre och efterlyser ”brottslingar” i andra länder via Interpol.

Detta har bland annat drabbat den tyske författaren Doğan Akhanlı och den svenske journalisten Hamza Yalcin, båda bördiga från Turkiet, men vid det här laget medborgare i sina nya hemländer. Båda har gripits i Spanien på grund av den turkiska efterlysningen.

Tysklands förbundskansler Angela Merkel har sagt ifrån på skarpen att det inte är acceptabelt att Turkiet använder Interpol för att gripa regimkritiker. Landets utrikesminister Sigmar Gabriel såg via sina diplomater till att Akhanlı försattes på fri fot, om än med ett fortsatt förbud att lämna Spanien till dess att begäran om utlämning prövats juridiskt.

Motsvarande agerande från svensk sida lyser med sin frånvaro. Statsminister Stefan Löfven har inte rutit till och utrikesminister Margot Wallström har inte lyckats befria sin medborgare Hamza Yalcin från spanskt förvar.

Varför är obegripligt. Gentemot Turkiet räcker det inte längre att Sverige ägnar sig åt sedvanlig tyst diplomati. Det är dags för tysk diplomati.
