Koordinerade rebellattacker i Burma

TT

Minst fem poliser och sju rebeller från den muslimska minoriteten rohingya har dödats i attacker i den oroshärjade delstaten Rakhines västra delar i Burma, uppger landets regering.

Rebeller attackerade 24 polisposteringar i en koordinerad attack, och använde en hemmagjord bomb på ett av ställena.

I ett av angreppen försökte 150 rebeller bryta sig in i en armébas i Rakhine, enligt uppgifterna.

Attackerna är en dramatisk eskalering av en konflikt som pågår i delstaten sedan oktober. Då dödades nio poliser i liknande attacker, som ledde till en stor militär motoffensiv som i sin tur följdes av anklagelser om dödande av civila, våldtäkter och mordbränder.

Den militära insatsen resulterade i att runt 87 000 rohingya flydde till Bangladesh. FN anklagade Burmas säkerhetsstyrkor för att med stor sannolikhet ligga bakom brott mot mänskligheten.
