Börsen vänder upp – tungviktarna stiger

TT

Stockholmsbörsen vände upp i likhet med de ledande Europabörserna efter måndagens nedgång. Flertalet tungviktare steg.

OMXS-index steg 1,2 procent.

Bäst av storbolagen på listan över de 30 mest omsatta aktierna gick Fingerprint Cards utan någon till synes nyhet, plus 6,4 procent. Även råvarutunga SSAB och Boliden ångade på med plus 2,5 respektive 1,7 procent. Under natten släppte australiska gruvjätten BHP Billiton en rapport som visade på ett rejält resultatlyft i spåren av de allt högre råvarupriserna.

Också verkstadsbolagen vände uppåt, Atlas Copco steg med 3,0 procent, Volvo med 2,9 procent.

Investmentbolaget Latour släppte en delårsrapport på morgonen. Aktien steg med 0,9 procent.

Mot strömmen gick bland andra Ericsson, med minus 0,7 procent och Handelsbanken som backade 0,5 procent.

Även Europabörserna gick på plus, mest ökade Frankfurtbörsens DAX-index, upp 1,3 procent. Londonbörsens FTSE-index och Parisbörsens CAC-index steg med vardera 0,9 procent.
