Andersson: Klimatnyttan kan minska

Jan Majlard

Två skatter slopades, men flygskatten ansågs av regeringen vara så viktig att den trots hårt motstånd nu blir verklighet. Både finansminister Magdalena Andersson (S) och klimatminister Isabella Lövin (MP) hänvisade till att sju av riksdagens åtta partier i det klimatpolitiska ramverket faktiskt åtagit sig att minska utsläppen:

– Vi kan inte vänta med omställningen. För oss är det självklart att flyget måste bära sina kostnader, sa Lövin.

För att gå oppositionen till mötes sänks dock nivåerna jämfört med ursprungligt förslag och landar – beroende på resans längd – på 60, 250 och 400 kronor.

Någon beräkning av hur utsläppen påverkas av de lägre skattenivåerna har inte gjorts, men så här säger finansministern:

– Det är klart att det kan påverka. Den kan få mindre styrande effekt än den annars skulle ha haft.

Hon fortsätter:

– Men nu handlar det om att hantera den situation som uppstått i riksdagen.

För att kompensera eventuella driftsunderskott för flygplatser i Norrland och på Gotland anslår regeringen 120 miljoner kronor per år. Exakt hur kompensationen ska se ut är ännu oklart. Isabella Lövin framhåller att utredningen inte pekade på att flygskatten ”får den typ av konsekvenser som branschorganisationerna har framfört”.

– Regionalpolitiska skäl hör till det som oppositionen anfört när man varit emot flygskatten. Genom att kompensera eventuella förluster anser vi att vi mött den oron, säger hon.

Niklas Nordström, kommunalråd i Luleå (S) och ordförande i Svenskt flyg, är besviken över flygskatten:

– Det sorgliga är att man rider på klimatargumentet när det inte finns någon omställningseffekt mot biobränslen i den här skatten. Supermoderna flygplan och gamla Trabantplan beskattas ju lika, säger Niklas Nordström.

Luleås flygplats Kallax har 1,1 miljoner resenärer varje år. En enkelresa blir 60 kronor dyrare.

– Det blir väldigt stora pengar. Luleå ensamt betalar mer än hela kompensationen, säger Niklas Nordström.

Kommunalrådet konstaterar att flygskatten slår mot både privatpersoner, föreningar och företag.

Vad skulle man gjort istället?

– Satsat på tankstationer för biobränslen på svenska flygplatser. Det skulle ge en miljöeffekt på en gång. Nu stannar teknikutvecklingen av istället för att moderniseras, säger han.

Johan Bogren, enhetschef på Naturvårdsverket, upplyser om att det i FN:s luftfartsorgan ICAO är förbjudet att beskatta flygbränsle.

– Därför är passagerarskatten vägen att gå. Vi är positiva till införandet, men hade gärna sett en större differentiering av nivåerna än de tre som ligger i förslaget samt att skattesatserna borde varit högre, säger Johan Bogren.
