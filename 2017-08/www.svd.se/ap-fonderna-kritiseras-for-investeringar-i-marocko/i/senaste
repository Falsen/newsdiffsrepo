AP-fonderna kritiseras för investeringar i Marocko

Joel Arvidsson

Det är den internationella solidaritetsorganisationen Emmaus Stockholmsfilial som riktar kritik mot de statliga AP-fonderna efter att ha tagit del av fondernas senaste halvårsrapporter. Andra AP-fonden äger bland annat marockanska statsobligationer värda 16,8 miljoner kronor.

– Att våra gemensamma pensionspengar är med och stärker den marockanska staten, en ockupationsmakt, är anmärkningsvärt, säger Julia Finér, talesperson för Emmaus Stockholm i ett pressmeddelande.

Emmaus kritiserar även Första-, Andra-, Fjärde- och Sjunde AP-fonderna för att investera i företag som enligt organisationen begår folkrättsbrott i Västsahara. Totalt investerar AP-fonderna flera miljarder kronor i företagen Siemens, Enel, Glencore och svenska Atlas Copco, vilka alla är verksamma i Västsahara. Bolagen är dock inte direkt aktiva i naturresursutvinning i området.

– Det strider mot folkrätten eftersom det västsahariska folket inte har gett sitt samtycke till naturresursutvinning, säger Anna Hakami, informationsansvarig vid Emmaus.

Verksamhet i Västsahara är kontroversiellt. Försäkringsbolaget Folksam har nyligen meddelat att de inte investerar pengar i Glencore just på grund av deras aktivitet i Västsahara.

AP-fondernas etikråds inställning till Västsahara är att inte investera i företag som utvinner icke förnybara naturresurser, men menar att företagen inte bryter mot folkrätten.

– Om någon rent fysiskt skulle utvinna någon naturresurs riskerar de att falla i våran bedömning av dem. Vi granskar företagen hela tiden, och den informationen vi har fått från Glencore till exempel är att de inte har för avsikt att prospektera olja i området, säger etikrådets generalsekreterare John Howchin.

Och om de skulle börja prospektera?

– Ja, då skulle vi rekommendera en exkludering.

Företag som Siemens, Enel och Atlas Copco anklagas av Emmaus för att bidra till resursutvinning genom att agera underleverantör till fosfatutvinnare – något Howchin anser inte ger skäl till exkludering.

– Man måste alltid göra någon typ av avgränsning.

SvD Näringsliv har sökt Andra AP-fonden för en kommentar.
