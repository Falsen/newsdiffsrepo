”Agrells pjäs är tidlös feminism i smart förpackning”

Ida Vanhainen

– Idag ska vi testa ljudeffekter, nu är det bara sista finliret kvar, säger Jenny Andreasson.

Med bara fyra dagar till premiären av hennes senaste uppsättning ”Ensam” låter regissören märkbart lugn.

– Det känns förväntansfullt och roligt. Under veckan gjorde vi de första repetitionerna med publik och de verkade ta in pjäsen väl, det är alltid ett bra tecken.

Pjäsen skrevs för över hundra år sedan av Alfhild Agrell. En av sin samtid hyllad dramatiker samtida med både Ibsen och Strindberg. Ändå är det förvånansvärt få som känner till Agrells verk idag.

– Det finns ingen rättvisa i historieskrivning. Den skrivs av män, om män. Jag tycker teatrar har ett ansvar att inte alltid sätta upp samma manliga verk utan att visa upp även de mindre kända.

Jenny Andreasson minns hur det gick till när hon läste Agrell för första gången.

– Jag upptäckte Agrell i samband med Spetsprojektet 2006 då vi lyfte kvinnliga bortglömda dramatiker. När jag hittade hennes manus ”Räddad” reagerade jag instinktivt och tänkte: Wow, det här är ju sensationellt bra!

När Jenny Andreasson satte upp ”Räddad” senare det året blev det första gången på mer än ett sekel som Agrells alster spelades på scen. Sedan dess har Jenny Andreasson hunnit med otaliga pjäser på både Göteborgs stadsteater och Dramaten.

– ”Räddad” hade en härlig och rå energi men nu tio år senare letade jag efter något mognare. Jag ville ha en pjäs där karaktärerna inte måste gå under bara för att de bryter mot konventioner. Samtidigt så kände jag att jag gärna ville återknyta bekantskapen med Agrell.

Det var så hon hittade ”Ensam”. Pjäsen utspelar sig i sekelskiftets Stockholm och handlar om Thora, en kvinna som vägrar foga sig efter samhällets normer utan istället väljer att leva ensam med sin dotter Yngva.

– För mig handlar ”Ensam” om vad det innebär att vara kvinna i samhället och såna ämnen går liksom inte ur tiden. En av rollfigurerna säger vid ett tillfälle att kvinnans misstag inte tillhör henne utan hela världen, det tror jag många kvinnor kan känna in sig i även idag.

Parallellt med att publiken får bekanta sig med Thoras kamp framträder ett annat drama – en omöjlig kärlek mellan dottern Yngva och en ung man.

– Thora är en riktig kämpe. Jag hoppas att de som ser pjäsen kan inspireras att stå upp för sina åsikter på samma sätt som hon gör. Mitt i allvaret är det en hoppfull berättelse.

Kan man kalla den för en feministisk pjäs?

– Absolut, det är feminism i smart förpackning. Agrell lyckas förmedla allvarsamma teman som hederskultur, kvinnoförtyck och skam med både humor och värme.

Två uppsättningar av en och samma sekelskiftesförfattare, är det Agrell som gäller för dig nu?

– Agrell har skrivit fler bra pjäser så varför inte fortsätta? Fast det är klart, det vore ju kul om någon annan än jag skulle sätta upp henne. Jag önskar att det kunde bli en riktig Agrell-vår.
