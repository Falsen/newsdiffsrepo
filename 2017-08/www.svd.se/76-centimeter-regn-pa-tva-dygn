Dödssiffran stiger: Åtta personer bekräftade döda

TT

Översvämningarna kommer att förvärras av att två stora vattenreservoarer i Houston är fulla och måste tappas på vatten. Vattenutsläppen från dammarna väntas översvämma hus i området.

– Om vi inte börjar släppa ut vatten nu, så kommer det att bli högre nivåer med okontrollerade vattenmassor vid dammarna som får större påverkan på samhällena runtomkring, säger Lars Zetterstrom, i arméns ingenjörsförband i Galvestondistriktet till Reuters.

Lokala myndigheter har bekräftat att minst åtta personer har omkommit i ovädret, skriver The Washington Pos t. Fyra barn mellan sex och 16 år och två vuxna – barnens far- eller morföräldrar – tros också ha omkommit, rapporterar tv-stationen KHOU. Den minibuss de färdades i hamnade i vattnet och sjönk, enligt en släkting som lyckades ta sig ur fordonet.

Antalet döda väntas stiga ytterligare eftersom stormen bland annat kan leda till att tornador uppstår. Vissa områden kan få ett års nederbörd under en vecka.

Larmcentraler har tagit emot runt 6 000 samtal från människor i nöd som vill ha hjälp, enligt Houstons polischef Art Acevedo.

Stormen Harvey är den kraftigaste som nått USA sedan 2005 – och regnet kommer att fortsätta att falla. Enligt den nationella vädertjänsten NWS kommer översvämningarna att bli som värst på onsdag eller torsdag.

Nära sju miljoner människor bor i de områden i Texas som räknas som katastrofområden, skriver AP. Fler än 450 000 människor väntas behöva hjälp de kommande dagarna, enligt katastrofmyndigheten Fema.

Nu väntas även Louisiana drabbas av ordentliga översvämningar och president Donald Trump har godkänt en förfrågan om katastrofläge i delstaten.

– Vi är inte över ån än, verkligen inte, sade Elaine Duke vid USA:s departement för inrikes säkerhet på en presskonferens, enligt nyhetsbyrån AFP.

I Houston har det regnat över 76 centimeter på två dygn och ytterligare drygt 50 centimeter regn förväntas de kommande dagarna, enligt NWS.

Drygt 30 000 människor kommer att behöva bo i tillfälliga läger efter att deras hem förstörts eller svämmats över, enligt Fema.

I Fort Bend County, omkring fem mil sydväst om Houston, har fler än 50 000 människor blivit beordrade att lämna området, rapporterar Reuters.

I Dickison utanför Houston är 30-åriga Ify Echetebu och hennes familj instängda i en släktings bostad. Tillsammans med sin fästman, en vän och flera familjemedlemmar sitter hon fast på andra våningen i huset medan vattnet stiger.

– Vi är oroliga, men vi sover i skift. Nu måste vi hantera avloppsvatten, flodvatten, träskvatten, ormar och alligatorer, säger hon till CNN.

Trump kommer på tisdagen att åka till Texas för att besöka drabbade områden.
