Karl Sigfrid:
Listhaug kokar soppa på en pik

Karl Sigfrid

Få saker intresserar svenskar så mycket som Sverigebilden utomlands. En Sverigebild som dessutom är kopplad till migrations- och integrationspolitiken blir dubbelt explosiv. En norsk minister på studiebesök i förorten är därför tillräckligt för att blåsa igång en åsiktsstorm.

Norges migrations- och integrationsminister Sylvie Listhaug varnar norska väljare för “det svenska tillståndet”, som syftar på situationen i svenska bostadsområden med gängkriminalitet och hög arbetslöshet.

I onsdags gjorde hon ett studiebesök i Rinkeby för att, som hon uttryckte det på Aftonbladets debattsida, “lära av de misstag som Sverige har begått för att undgå att vi får liknande problem i Norge” (Aftonbladet 29/8).

Sveriges nya migrationsminister Heléne Fritzon hade sedan en tid tillbaka ett möte inplanerat med sin norska kollega, men valde att i sista stund ställa in. Hon ville inte bli inblandad i den pågående norska valrörelsen, som Sverigebesöket måste sägas vara en del av.

I den norska tidningen Verdens Gang kallade Fritzon samtidigt Listhaugs påståenden om svenska no go-zoner för nonsens. Vips blev studiebesöket en stor nyhet, och när Listhaug stod på torget i Rinkeby gjorde hon det omgiven av en hord journalister.

Ordväxlingen mellan de två integrationsministrarna har ställt Fritzon i centrum av den norska valrörelsen. Om målet var att hålla sig utanför valkampanjerna måste hennes taktik ses som tämligen misslyckad. I stället för ett torrt ministermöte som skulle tråka ut journalistkåren bjöd den svenska regeringen på diplomatiskt trassel av ett slag som ingen nyhetsredaktion kunde motstå.

Uppmärksamheten blev inte mindre av att Stockholms finansborgarråd Karin Wanngård (S) skickade ut ett pressmeddelande och krävde en ursäkt från den norska ministern.

Därmed har svenska social- demokrater på alla nivåer kastat bensin på brasan. De sprider samtidigt bilden av svenska politiker som överkänsliga och lättretade, som om det svenska samhället inte riktigt tål att synas i sömmarna.
