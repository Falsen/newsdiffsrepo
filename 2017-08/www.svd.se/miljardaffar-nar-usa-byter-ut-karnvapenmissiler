Miljardaffär när USA byter ut kärnvapenmissiler

Tomas Augustsson

Det amerikanska flygvapnet har på allvar dragit igång förnyelsen av landets strategiska kärnvapen. En betydande del av jobbet kommer att göras av något av de amerikanska försvarsindustriföretagen och nu står det klart att Lockheed Martin ställs utanför den processen.

I stället blir det Boeing eller Northrop Grumman som får uppdraget att ta fram nästa generation landbaserade kärnvapenmissiler. De får drygt 300 miljoner dollar vardera för att fram till 2020 utveckla varsin prototyp som kan ersätta de Minuteman III som nu används.

Dagens system har omkring 50 år på nacken och enligt Heather Wilson, minister med ansvar för flygvapnet, har det helt enkelt blivit dags för en rejäl förnyelse.

– Saker slits ut och det blir dyrare att underhålla än att ersätta dem. Vi behöver modernisera på ett kostnadseffektivt sätt, säger hon i en skriftlig kommentar.

I det här fallet handlar det dessutom om otroligt stora summor. Att bara byta ut de landbaserade kärnvapenmissilerna beräknas gå på någonstans mellan 62 och 85 miljarder dollar, eller möjligen ända upp mot 100 miljarder dollar.

Uppskattningarna skiftar och vad det verkligen blir styrs förstås också i högsta grad också av vad Boeing och Northrop Grumman under de närmaste tre åren kommer fram med för lösningar och vilken modell politikerna och militären till slut väljer.

De landbaserade kärnvapenmissilerna är ändå bara ett av de tre ben som det amerikanska strategiska kärnvapensystemet är uppbyggt kring. Det består även av kärnvapenmissiler som avfyras från stora ubåtar eller där man använder bombflygplan.

Alla systemen behöver förnyas och totalt förväntas det gå på över 350 miljarder dollar (2 840 miljarder kronor) under det kommande decenniet. Andra beräkningar pekar på att hela systemet kan kosta omkring 1 000 miljarder dollar under 30 år.

USA har för närvarande 450 Minuteman III-missiler som sedan början av 1970-talet finns spridda över Mellanvästern. Systemet har uppgraderats efter hand men har fortfarande många gamla delar och för några år sedan väckte det uppmärksamhet i media när det visade sig att man till viss del använde gamla åtta tums floppy-diskar för att mata in information i systemet.

Det var väldigt länge sedan floppy-diskar försvann från persondatorerna. I det här fallet kan det förstås vara en fördel med riktigt gamla system som kan göra det svårare för en it-attack.

Om allt går enligt planerna blir det ett beslut under 2020 om vilket företag som får uppdraget att bygga det nya systemet. Målet är att det sedan ska vara klart att ta i bruk av militären någon gång kring 2030.
