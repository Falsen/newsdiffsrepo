Var tredje svensk orolig över politisk osäkerhet

Emmylou Tuvhag

På fredagen meddelade Anna Kinberg Batra att hon avgår som partiledare för Moderaterna. Reaktionen på Stockholmsbörsen är näst intill obefintlig.

– Tittar vi på den turbulens som har varit i den svenska regeringen, misstroendeförklaringar och nu senast att oppositionens partiledarkandidat avgår ser vi att det spelar ingen roll alls för börsen på kort sikt, säger Maria Landeborn, sparekonom på Skandia.

Men det hindrar inte svenska hushåll från att känna oro. Var tredje person (32 procent) uppger att de anser att politisk instabilitet utgör en risk för den egna privatekonomin, enligt en ny undersökning från kapitalförvaltningsjätten Blackrock. Statistiken i undersökningen har tagits fram av TNS och bygger på svar från totalt 1 000 svenskar under början av året. Resultatet visar att politisk osäkerhet är en av de tre främsta anledningarna till oro för den egna ekonomin.

– Det har varit mycket politisk oro och instabilitet på många håll i världen, och även i Sverige. Det är också något som media har lagt mycket fokus på, säger Jonas Karlson från BlackRocks nordiska team.

Han anser att när folk tänker på sin ekonomiska framtid så föredrar de flesta förutsägbarhet:

– Man ogillar negativa överraskningar vad gäller skatter, pensionssystem och exempelvis sjukvård. Politisk instabilitet skapar oro.

Enligt Maria Landeborn finns dock inte anledning till oro i dagsläget. Svensk politik får liten effekt på börsen och sparandet – åtminstone på kort sikt. På lång sikt kan politisk osäkerhet kring exempelvis reglering av bostadsmarknaden, beskattning av kapital eller ekonomiska lättnader för sparande få effekt.

Hon påpekar även att Sverige är en liten och öppen ekonomi och att det bidrar till att utvecklingen på Stockholmsbörsen påverkas mer av vad som händer på världens stora börser än vad som händer i regeringskansliet.

– För utvecklingen på Stockholmsbörsen är det viktigare vad Donald Trump gör än om det är socialdemokraterna eller moderaterna som leder en regering, säger Maria Landeborn.
