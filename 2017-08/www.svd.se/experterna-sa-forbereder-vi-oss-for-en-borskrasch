Experterna: Så förbereder vi oss för en börskrasch

Joel Dahlberg

Gunilla von Platen har en lång erfarenhet som aktieplacerare.

– Jag har hållit på i 20 år och är väldigt aktiv men i it-kraschen i början av 2000-talet förlorade jag allt, berättar hon.

Sedan dess har hon byggt upp en ny aktieportfölj som innehåller både mindre företag och stora börsnoterade bolag. I grunden är hon en långsiktig investerare men hon försöker också tyda marknadens svängningar för att parera kraftiga kursfall.

– Börsen har ju stigit länge och i våras tänkte jag att det här är ”too good to be true”, då sålde jag av lite av de börsnoterade aktierna, säger hon.

Nu har hon delvis ändrat inställning. Börsen har fallit tillbaka och under sommaren har Gunilla von Platen köpt aktier igen.

– På kort sikt tror jag inte på något ras varken i Sverige eller på de internationella börserna. Jag träffar ju många företag och det som slår mig är att det går bra för dem, säger hon.

Gunilla von Platen är en ”på eller av-investerare”. Hon investerar i noga utvalda bolag och när hon säljer, så sitter hon med kontanter tills det är läge att investera igen.

– Jag går inte in i dyra strukturerade produkter som rånar mig på avgifter. Och jag vill inte ha råvaror, är inte duktig på det. Jag måste ha koll på det man placerar i.

På lite längre sikt är hon dock säker på att det kommer en krasch.

– Jag säljer inte i panik men jag hoppas jag att jag har lyckats sälja av lite så att jag är ännu mer likvid och kan köpa aktier när kraschen kommer.
