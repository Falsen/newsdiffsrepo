UD kritiseras – kungen åkte på inofficiell Moskvaresa

Jonas Gummesson

– När regeringen talar om ett försämrat säkerhetsläge finns det också all anledning att försöka leva som man lär. Man kan inte ena dagen dundra och säga att det är ett farligt läge runt Östersjön, och ha det som motivering för att försvara försvarsministern, och nästa dag att det är fullt rimligt att skicka iväg Sveriges statschef till Moskva, säger Moderaternas försvarstalesman Hans Wallmark.

Borde resan ha stoppats?

– Jag tycker att det hade varit klokt av UD att rekommendera att inte vidta en sådan resa, givet säkerhetsläget och det som sker i Östersjöområdet. Mitt intryck är att det inte är hovet som begått fel, de verkar följa de rekommendationer som ges, utan att det är UD:s ansvar.

Försvarsutskottets ordförande Allan Widman (L) menar att kungens Moskvaresa innebär att ”förvirringen kring svensk utrikes- och säkerhetspolitik tilltar”.

– Det är min absoluta uppfattning att UD skulle ha avrått hovet från att göra den här resan. Det faktum att man inte gjort det undergräver vår politik gentemot Ryssland, säger Widman till SvD.

Vilka konsekvenser kan det få?

– Vi får nog dessvärre räkna med att detta kommer att utnyttjas av rysk propaganda för eller senare.

Bertil Hult tillhör Sveriges rikaste personer och är känd för att arrangera påkostade och spektakulära fester världen över med uppträdanden av kända artister som Liza Minelli och Diana Ross. Vid hans egen 70-årsdag flögs hundratals gäster till Shanghai för en stor fest. Även då var kungaparet med.

Nu anlände kungaparet till Moskva med reguljärflyg från Arlanda fredagen den 2 juni. På lördagen hölls själva festen. På söndagen den 4 juni återvände kungen och drottningen till Sverige, även då reguljärt till Arlanda. Några närmare detaljer om festen är inte kända.

– Det var en tillställning i Moskva. Det är inga konstigheter, en privat middag. Vid sådana här tillfällen är säkerhetspolisen och en adjutant med, säger hovets informationschef Margareta Thorgren till SvD.

Hur såg programmet ut?

– Privata program är inget vi kommenterar, men den här resan föregicks av ett event i Helsingfors med anledning av Finlands 100 års jubileum. Nordens alla statschefer var på plats. Kungaparet åkte då med statsflygplanet, men detta nyttjades inte för resan till Moskva.

Sverige har tillhört Putinregimens hårdaste kritiker efter den illegala annekteringen av Krim och krigsutbrottet i Ukraina 2014.

När utrikesminister Margot Wallström träffade sin ryske kollega Sergej Lavrov vid ett bitvis frostigt möte i Moskva tidigare i år var det första gången på flera år en svensk minister gjorde ett officiellt besök i Ryssland, efter en lång period av avbrutna förbindelser.

Samtidigt har säkerhetsläget i Östersjöområdet skärpts de senaste åren. Rysk militär har genomfört en kraftig upprustning. Nato har svarat med att skicka truppförstärkningar till Baltikum. Statsminister Stefan Löfven beskrev nyligen läget som ”allvarligt”.

Kungaparets Moskvaresa föregicks av kontakter mellan hovmarskalken och UD. Då gjordes också en bedömning av det säkerhetspolitiska läget och om det ansågs lämpligt att kungen åkte till Moskva.

– Det sker alltid en dialog med UD, oavsett om det är officiella eller privata resor. Det har skett även den här gången. Om det är något som UD inte rekommenderar så kommer det fram, säger hovets informationschef Margareta Thorgren till SvD.

Följer hovet UD:s anvisningar?

– Ja, men det är sällan att man tycker olika. Det är ett samspel som fungerar väl.

Finns det resor som inte genomförts?

– Det har hänt. Det bedöms både utifrån en politisk kontext och säkerhetsmässigt. Här är även Säpo inblandat naturligtvis. Men jag kan inte kommentera vilka resor det har rört sig om.

UD:s uppfattning var att kungen inte borde använda statsflyget vid Moskvaresan, i övrigt hade man inga invändningar. När beslutet var fattat gick det ut information internt och till ambassaden i Moskva om datum och tidpunkter.

Samtidigt informerade riksmarskalken statsminister Stefan Löfvens statsrådsberedning om att kungen skulle befinna sig utomlands, och att det istället skulle finnas en ställföreträdande statschef i tjänst. Däremot har besöket i Ryssland inte offentliggjorts i kungahusets kalender eftersom det bedömdes som privat.

Enligt Wilhelm Agrell, professor i underrättelseanalys vid Lunds universitet, är det en gammal diskussion ”vad monarker kan göra och inte göra”.

– Med tanke på att det officiella besöksutbytet mellan länderna ser ut som det gör så är det klart att det här, när det nu kommer ut, kan leda till en hel del debatt. Statsöverhuvudet är ju aldrig privat i någon mening, säger Agrell till SvD.

Vad innebär det?

– Man kan nog särskilt säga att vad monarken gör i förhållande till främmande makt inte är privata företeelser. Saken blir inte bättre av att man hemlighåller det, vilket man tydligen har gjort, vilket i sig är en indikator på att de inblandade inser att det här är en känslig fråga.

UD vill inte kommentera vare sig kungens Moskvaresa eller Alliansens kritik.

– UD har fortlöpande dialog med hovet om resor. Så även i detta fall, skriver skriver Margot Wallströms pressekreterare Pezhman Fivrin i ett sms till SvD.
