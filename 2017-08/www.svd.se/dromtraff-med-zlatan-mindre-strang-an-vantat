Zlatans betyg: Bästa intervjun jag gjort på tio år
Kristin Westesson

Under fotbolls-EM i somras gick SvD Junior i Zlatans fotspår i Rosengård i Malmö. Innan vi lämnade Rosengård kom Shenasi, 11 år, fram och viskade:

– Hoppas Zlatan blir glad när han läser detta.

Ett halvår senare sitter Shenasi och Zlatan i samma rum i en studio i Manchester, England.

I nästan ett och ett halvt år har SvD Junior försökt att få en intervju med Zlatan. Plötsligt en dag i november ringer telefonen:

–  Zlatan vill träffa er, men ni måste komma till Manchester, säger Joel, som arbetar med stjärnan.

SvD Junior återvänder till Rosengård. Killarna som ska få vara juniorreportrar vid intervjun med Zlatan är just Shenasi och hans bästa vän Arbnor, 10 år, som också var med i SvD Juniors reportage somras. De spelar båda fotboll i FC Rosengård med Zlatan som största idol. Resan och intervjun med Zlatan är planerad i hemlighet och killarna vet inte vem de ska få träffa bara att de ska följa med på ett uppdrag.

– Ska vi ta tåget till Köpenhamn, frågar Arbnor.

– Eller ska vi se på fotboll? I Tyskland? fortsätter Arbnor.

När de får veta att de ska få åka till Manchester för att intervjua Zlatan blir de helt stumma. Till slut säger de:

– Imorgon?! Va?

Resa till Manchester är pirrig. Innan de åker måste tröjor som ska signeras packas ner, föräldrar kramar hejdå och vi tittar på klipp med Zlatan. På flygplanet är nästan alla tysta, utom Arbnor och Shenasi som skrattar och planerar för sin intervju. Dagen då de äntligen ska träffa stjärnan är som en uppladdning inför en match.

Vi äter en stor frukost, och killarna jobbar länge med frågorna. Sedan tar vi en promenad i Manchester. Zlatan syns runt om i staden, i butiker säljs fotbollströjor med hans namn och vi ser stora reklamtavlor med stjärnan. Nervositeten växer ju längre dagen går.

– Vi ska vara i samma rum som honom, va?! undrar de.

Plötsligt är klockan fem på eftermiddagen. Det är dags. På avstånd ser vi Zlatan gå emot oss.

– Där är han, viskar killarna.

Han kommer fram, gör två tummar upp och frågar:

– Allt bra? Är ni nervösa? Det ska ni inte vara grabbar, för det är inte jag.

Zlatan läser reportaget i SvD Junior från i somras, och ler stort när han ser bilderna på Shenasi, Arbnor och de andra fotbollskillarna i hans älskade Rosengård.

– Fint killar, har ni gjort detta? Den här artikeln ska jag ta hem till och visa för mina barn, säger Zlatan.

Han pratar med killarna om Rosengård, om skolan, på vilka fotbollsplaner de spelat och vilka de känner.

Shenasi: Vilken fotbollsövning tycker du är svårast?

– För mig är det jobbigaste att springa, hehe. Det tycker jag är jobbigt, men det måste man. Springer man inte blir det ännu jobbigare. Om jag ska välja en särskild övning blir det att försvara, med tanke på att jag är anfallare. Jag gillar att anfalla mer – jag är bra på det – att försvara känns mindre bra. Men alla har sin uppgift.

Arbnor: När du är trött och inte orkar träna, vad är det som får dig att träna i alla fall?

– Puh…. Det är då det gäller att ha självdisciplin. Du måste ta dig dit och träna ändå, det är då det är som viktigast. Klarar du det när du är trött, då klarar du det varje dag. Träna varje dag. Motivera dig själv och ha roligt. Hitta något som driver dig som du vill bli bättre på, eller om du är irriterad på någon – då ska du gå dit och tunnla honom, dribbla av honom. Ta dig till träningen och hitta hela tiden nya kickar. Det kan vara svårt, men det är det man måste göra. Det är roligt att spela fotboll, eller hur? Oroa er inte, så länge ni tycker fotboll är roligt.

Shenasi: Vem är din bästa vän i laget?

– Min bästa vän... Först är det bollen, han har blivit min bästa vän. Efter bollen, i det här laget? Det är många, alla är snälla.

Shenasi: Men någon som du är mer med?

– Du tänker efter träningen? Inte många faktiskt, nu när jag har två barn hinner jag inte så mycket. Jag måste hela tiden ta barnen till träningen och skolan, det är mycket som händer. Jag orkar inte se lagkompisarna efter träningen, det räcker på träningen.

Shenasi: Vem joggar du med då på träningen?

– Det är olika, nu ska vi se. Det är allt från Mkhitaryan, Wayne Rooney – vem har vi mer?

Shenasi: Pogba?

– Pogba ibland. Men han kommer alltid för sent, han är långt bak. Det är olika – har de tur får de jogga bredvid mig.

Arbnor: Hur kändes det att hänga upp din landslagströja på Zlatan Court i Rosengård?

– Det var lite jobbigt. Det var sista gången jag rörde landslagströjan jag spelat med i femton år. Jag har tillbringat mycket tid och gått igenom mycket med landslaget. Det har hänt mycket – det har varit jobbiga stunder, roliga stunder, bra stunder. Man har skrivit mycket historia med den tröjan, så det var jobbigt. Men någon gång tar det slut och det händer något nytt. Det är därför jag säger – ni ska njuta medan ni håller på. När det är över går det inte att gå tillbaka och säga jag borde gjort det – då är det för sent. Så njut!

Shenasi: Har du några tips på hur vi kan bli lika bra som dig?

– Träna, träna och träna. För mig, jag tror på att när man tränar hårt kommer allt man vill tillbaka till en. Så länge ni tränar, har roligt och vill bli bättre i allt ni gör kommer det att gå bra. Fokusera, och våga misslyckas – det är det viktigaste. Och självförtroende. Vi är från Rosengård, vi har självförtroende. Det är så vi är. Vi är bättre än alla andra, eller hur? Ni ska bli bättre än jag, inte lika bra – bättre.

Arbnor: Hur var du i vår ålder?

– Jag tror inte det var någon som trodde eller tyckte att jag skulle bli något. Jag var den enda som visste det. Det var inte det viktigt för mig vad andra tyckte. Det viktigaste var att jag visste. När jag kom till MFF var det många som sa att jag inte skulle lyckas. Jag var den sista som kom upp i laget. Men vad hände? Jag är på topp och de är någonstans, jag vet inte var. Vem säger att alla andra vet allting? Det viktigaste är vad ni tycker och tror på. Bara träna, kör på – ni kommer lyckas.

Shenasi: Hur har du fått ditt självförtroende?

– Genom att tro på det jag gör. Även när någon har försökt trycka ner mig har jag trott på mig själv. Jag har sagt att jag är bäst. Ingen är bättre än mig och det var på det sättet jag tränade. För att bli bättre så tränade jag mycket hårdare än alla andra. Sedan gör du show, sedan lyckas du.

Arbnor: Vilket tv-spel gillar du?

– Jag spelar mycket tv-spel, för när du kommer till en professionell nivå tränar, äter och sover du. Det händer inte så mycket. Innan spelade jag mycket fotbollsspel. Nu är det mycket first shooter och Battlefield. Krigsspel, det gillar jag. Fifa gillar jag inte.

Shenasi: Vad gör dig arg?

– Det är mycket som gör mig arg. Jag spelar bättre när jag är arg. Jag gillar inte när man trycker ner människor som redan ligger ned, människor som redan är svaga. Det gör mig väldigt arg. Det är lätt att skylla och hoppa på dem, jag skyddar dem. När jag inte ser rättvisa, när alla inte får en likadan chans – då blir jag arg.

Arbnor: Vad är det roligaste du vet?

– Spela fotboll. Det är det roligaste och det är det jag lever på. Även om jag är trött och inte orkar – så fort jag kommer ut på planen och får känna på bollen kommer man in i något helt annat. Jag har spelat hela mitt liv, och det är fortfarande roligt.

Shenasi: Förutom att det ska hända någon i din familj något, vad är du rädd för?

– Inte mycket. Det finns inget jag är rädd för. Jag känner mig stark, precis som ni. Så länge du känner dig stark behöver du inte vara rädd för något.

Arbnor: Vad är din favoritbakelse?

– Vad gillar vi? Vi gillar kanelbullar. Kanelbullar är gott, jag gillar när Helena lagar det. Det händer inte ofta. Men jag gillar det. Och chokladbollar.

Shenasi: Har du någon allergi?

– Nej ... Nej, inget jag känner till.

Arbnor: Vad gillar du för klädstil?

– För mig ... Jag är ingen fashionmänniska. Jag gillar att känna mig bekväm. Det är det rätta. Kostym gillar jag inte. Det är för fina människor. Men man får ta på en kostym när man ska ta emot ett pris.

Arbnor: Varför heter ditt märke A-Z?

– Vi tänkte länge på det. Vi hade Rosengård som ett alternativ men det blev inte det. Men A till Z, det är både för amatören och du kan komma till Zlatan.

Shenasi: Vad är din favoritmat?

– Vad äter ni? Mycket kebab, pizza? Det händer också mig … Men Helena lagar bra mat, det är min favorit.

Arbnor: Vad är det bästa med Rosengård och saknar du det?

– Hade jag fått välja hade jag bott där i dag. Det är där jag kommer ifrån, det är där jag lärde mig mycket, det är där jag spelade fotboll. Jag är stolt över att säga att jag är från Rosengård. För mig var Rosengård paradiset. Jag kunde vara mig själv, jag kunde göra allt. Jag busade, vilket man måste. Jag saknar Rosengård jättemycket. Men jag kommer, jag kommer tillbaka.

Shenasi: Får du äta pizza, hamburgare och godis?

– Ah, jag får äta vad jag vill. Jag är den enda som får göra det. De andra får inte. Men jag äter det ibland.

Shenasi: Vad ville du ha i julklapp när du var liten?

– Jag ville ha många julklappar, inte bara en! Jag ville ha allt det fina jag inte kunde få. Men jag kunde inte få många julklappar. I stället har jag hämtat hem alla nu. Men vad vill man ha när man är från Rosengård? En fin bil, det ville jag ha. Nu har jag många fina bilar. I dag vill jag inte ha så många julklappar. Nu tänker jag, vad vill jag ge mina närmaste? Mina barn och så. Jag vill ha glädje, kärlek och lugn och ro – det är det jag vill ha.

Arbnor: Vilket ämnet gillade du i skolan?

– Jag gillade matte i skolan. Jag gillar siffror, för när vi gör mål räknar vi siffror, eller hur?

Arbnor: Varför har du inte nummer 10 i Manchester?

– Jag har för mycket respekt för Rooney, jag vill inte ta hans nummer. 10 är mitt nummer, så jag lånar ut det till honom. Numret är egentligen inte viktigt, men vill man ha ett ska man ha det.

Intervjun är slut. Vi stannar kvar lite för att hänga med Zlatan.

Arbnor: Kan du göra en målgest åt oss, så att vi vet att den är till oss?

– Ja, vad tycker ni att jag ska göra?

Shenasi: Kan du dabba?

– Haha! nej, nej – allt ni vill,  men inte det. Det är Pogbas grej, det är inte jag.

Han skrattar och skojar med killarna som tar selfies och får autografer:

– Jag ska säga er, det var den bästa intervjun jag gjort på tio år.

– Jag är inte bra på namn, men era namn kommer jag minnas. Ni får se till att jag minns dem. Nu får ni lova mig att ni kommer spela i landslaget.

Arbnor frågar vad Zlatan ska göra när han slutar med fotboll och om han kommer till Rosengård då.

– Ja, jag kommer till Rosengård. Jag ska flytta på kungen och sätta mig på hans plats, så ska jag styra Sverige och göra Rosengård till huvudstaden. Jag ska vara en boss över allihopa, precis som nu, säger Zlatan och skrattar.

En bil hämtar SvD Juniorteamet så att vi ska hinna med planet.

– Ojoj, så stora händer han hade! säger Shenasi, medan han tittar ut genom fönstret på Manchester som vi susar förbi.

– Ja, och såg du fötterna? De var riktigt stora alltså, fyller Arbnor i.

Var han som ni trodde?

– Nej, han var mindre sträng än vi trodde, säger Shenasi.

– Ja och han pratade inte så mörkt och argt. Han sa "okej" många gånger, säger Arbnor.

Framme på flygplatsen, medan vi väntar på planet hem kollar killarna på sina nya bilder på Zlatan. Plötsligt kikar Arbnor upp från Ipaden:

– Du kan kalla oss för kungen och legenden nu.

SvD Junior förklarar sammanhang och berättar om de viktigaste nyheterna så att barnen förstår och blir intresserade. Tidningen innehåller inga annonser – bara läsning.

Läs hela intervjun med Zlatan i SvD Junior - prenumerera här!
