Nu kan bronslaget gå vidare utan press

TT

Det svenska dressyrlaget räknade i förväg med att nationstävlingen skulle ge den bästa medaljchansen i EM på hemmaplan.

– Vårt absoluta mål var att vara med och leka om en lagmedalj, säger Patrik Kittel.

På onsdagskvällen blev drömmen verklighet på Ullevi. Fyra glada blågula ryttare fick var sin bronsmedalj och hyllades av publiken. Sedan väntade presskonferens och intervjuer.

– Vi var inte klara förrän halv ett, tror jag. Då samlades vi alla i stallet tillsammans med våra hästar och tog ett glas bubbel, berättar Patrik Kittel dagen efter.

– Medalj är en sak. Teamkänsla är en annan sak. Jag sätter den lika högt som medaljen.

Nu börjar EM:s individuella dressyrtävlande. På fredagen rids grand prix special med de 30 bästa ekipagen från lagtävlingen. Alla fyra i det svenska bronslaget gick vidare, vilket gläder Kittel extra.

– Alla fyra hästarna i det svenska laget är mästerskapsdebutanter, säger han.

I GP-specialen rider alla samma program. Det är längre än en vanlig GP-dressyr, lite svårare och med fler övergångar mellan olika rörelser.

På lördag får de 15 bästa från GP-specialen rida kür, där man gör sitt eget program och väljer musik. Inga tidigare resultat tas med till någon av dagarna.

– Om jag kommer med till küren är den min största chans, säger Patrik Kittel, som blir nöjd om han är bland de tio bästa.

Förbundskapten Bo Jenå tittar lite högre.

– Jag måste säga att både Patrik och Tinne har lite häng på tredjeplatsen, för de har en bra kür, säger Jenå.

Om Tinne Vilhelmson Silfvéns stjärnhäst Don Auriello inte stoppats av en skada hade de två varit det största hemmahoppet. Nu blir förhoppningarna mera jämnt fördelade.

– Therese Nilshagen har en fantastisk special. Domarna gillar hennes häst, säger Bo Jenå.

Favorit, kanske allra mest i küren, är den tyska OS-silvermedaljören och världscupsegraren Isabell Werth.

– Jag tror att hon är enormt stark mentalt. Hon kan klubba hem det här, säger Patrik Kittel.

Han nämner också Werths landsman Sönke Rothenberger och danskan Cathrine Dufour, som med en imponerade insats snuvade Sveriges lag på silvermedaljerna.

– Om jag kommer med till küren är den min största chans.

Patrik Kittel inför de individuella EM-tävlingarna.
