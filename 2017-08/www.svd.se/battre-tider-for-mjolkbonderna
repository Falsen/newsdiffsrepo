Varnar för smörbrist till jul

TT

Den som vill säkra julbaket bör börja i tid, hävdar Arla. Mejerijättens vd varnar för stor brist på smörprodukter som driver upp priserna.

– Det råder stor brist på fett, grädde och smör i hela Europa. Det kommer inte vara möjligt att möta efterfrågan till jul. Det driver upp priserna avsevärt, säger Peder Tuborgh, vd för Arla Foods.

Mjölkpriset har fått en skjuts uppåt sedan europeiska bönder minskat produktionen efter en tidigare prisdumpning.

För mjölkbönderna är utsikterna för en positiv utveckling stabila. Arla höjer nu mjölkpriset för bönderna med 9,5 öre till 362 öre per kilo.

Arlas halvårsrapport visar att omsättningen under första halvåret steg med tre procent och intjäningen med 19 procent. I en prognos räknar ledningen med att omsättningen för helåret 2017 stiger med nästan en miljard euro, 9,5 miljarder kronor, jämfört med 2016.
