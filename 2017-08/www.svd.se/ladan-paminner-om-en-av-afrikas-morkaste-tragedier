Rolf Gustavsson:
Lådan påminner om en av Afrikas mörkaste tragedier

Rolf Gustavsson

I tyska Die Zeit läser jag ett utförligt, detaljrikt reportage om den globala handeln med narkotika. Ett avsnitt handlar om den lilla västafrikanska staten Guinea-Bissau. För femtio år sedan trodde jag att denna före detta portugisiska koloni efter frigörelsen skulle kunna bli en förebild för Afrika. Så blev det aldrig. Den befrielsekamp jag sympatiserade med slutade i slyngelstyre. Sedan många år är Guinea-Bissau en så kallad narkostat där knarkhandlarna styr och ställer.

De allra flesta av mina gamla vänner och bekanta är döda under de blodiga maktstrider som följde efter befrielsen.

För snart femtio år sedan bodde jag några månader på ett pensionat vid rue Félix Faure i Dakar. Längre ned vid samma gata hade gerillarörelsen PAIGC ett blygsamt kontor. Där lärde jag känna bland andra Amilcar Cabral, rörelsens ledare och en av Afrikas främsta personligheter. Han ledde en väpnad kamp mot det koloniala herraväldet över Guinea och Kap Verde-öarna och ville samtidigt störta den fascistiska diktaturen i Portugal och kolonierna.

Under november-december 1968 fick jag möjlighet att besöka delar av norra Guinea-Bissau som kontrollerades av gerillan. Vi kunde ganska ostört vandra omkring i byarna. Gerillan var uppenbarligen militärt helt överlägsen den demoraliserade kolonialarmén som satt och tryckte i några befästningar. Vid ett tillfälle försökte portugiserna dock gillra ett bakhåll när vi tog oss över floden Rio Farim. Kolonialmaktens guvernör och överbefälhavare António de Spinola ingick i den statskupp som några år senare störtade diktaturen i Portugal (1974) .

Spinola låg förmodligen också bakom mordet på Amilcar Cabral 1973. Brodern Luís Cabral, som blev landets förste president (1974) drevs i exil efter en statskupp av Chico Mendes, kommendanten på norra fronten. Denne mördades senare under oklara omständigheter och kommendanten i söder Nino Vieira blev ny diktator. Vieira som förvandlade Guinea-Bissau till en narkostat mördades häromåret i en statskupp då en ny grupp militärer tog över makten.

Bacar Biai, som i dag är högste polischef i Guinea-Bissau, intervjuas i Die Zeit. Tillsammans med sina 20 poliser har han en enda bil, ingen båt, ingen helikopter, inte en walkie-talkie – inte ens en scanner vid bagagebandet på flygplatsen. Polisen förutsätts till fots kunna stoppa den internationella kriminaliteten i ett land som till stor del är en arkipelag med många obebodda öar. Kokain kommer in tonvis från Sydamerika för vidare befordran till Europa. Högt placerade skrupelfria politiker och deras familjer medverkar själva till narkotikatrafiken.

Det hör till historiens grymma ironier att de fattiga bönderna i Guinea-Bissau under stora uppoffringar bidrog till att befria de förtryckta från diktaturen i Portugal men misslyckades med att befria sig själva. Det lilla land som skulle bli en förebild för Afrika blev bara en korrupt etapp för mellanlandning på narkotikabossarnas globala smuggelvägar.

Jag låter min gröna låda i uthuset förbli stängd. Som ett slags fåfäng besvärjelse över hur min ungdoms ljusa förväntningar förvandlades till en av Afrikas mörkaste tragedier.
