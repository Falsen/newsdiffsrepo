”Fantombilder hjälper inte den svenska skolan”



Inger Enkvist med flera ger uttryck (SvD 20/8) för att den svenska skolan bygger på en felaktig kunskapssyn. Påståendet överensstämmer inte särskilt väl med verkligheten. Debattörerna skriver ”att flera hundra år av beprövad erfarenhet ignorerats av pedagoger och skolpolitik sedan 1950-talet”. Är det den skola som fanns för 60–70 år sedan som ska vara förebild? En skola där memorerande av regentlängd och utantilläsning av katekesen ansågs vara nödvändig kunskap. Är det en liknande kunskapssyn som de nu ropar efter?

Vidare påstås att skolan i dag skulle vara inriktad mot ”elevcentrerat kunskapssökande, utan att eleven tillägnat sig grundläggande färdigheter”. Men påståendet motsägs av tämligen tydliga krav i gällande läroplan på just grundläggande färdigheter, till exempel vad gäller läsförståelse, språkkunskaper, matematiska färdigheter.

Några citat ur läroplanen för grundskolan är belysande exempel på vad som faktiskt ställs som mål för elevernas lärande; att eleven ”kan använda det svenska språket i tal och skrift på ett rikt och nyanserat sätt, kan kommunicera på engelska i tal och skrift, kan använda sig av matematiskt tänkande för vidare studier och i vardagslivet, kan använda modern teknik som ett verktyg för kunskapssökande, kommunikation, skapande och lärande”.

Med den förmenta bevisföringen hävdas sedan att ”det är därmed logiskt att vara emot betyg”. Men lärarens centrala roll för att leda elevernas inlärning är tydlig i gällande läroplan. Vi har också betyg i svensk skola! Vi lärare bedömer elevprestationer! Det ingår i vår professionella roll. Det finns dessutom tydlig vägledning i varje ämnes kursplaner vilka kunskaper och färdigheter som ska bedömas.

De fyra debattörerna målar upp en fantombild av svenska skolan som de sedan argumenterar mot. Epiteten haglar: ”konstruktivism”, ”eleven ska leda sin egen inlärning”.

Bilden ges av en flumskola som inte finns där. Lärarens roll att lära ut ställs i motsättning till elevernas roll att på egen hand lära in. Naturligtvis handlar det inte om antingen eller. Det handlar om både och.

Jag vågar påstå att det stora flertalet av medlemmarna i Lärarförbundet har svårt att känna igen sig i den bild som tecknas av en skola med otydliga förväntningar på elever. Arbetssituationen för oss lärare har många brister, men detta är inte en av dem.

Något som inte nämns men som skiljer dagens skola från det anförda idealet från 1940- och 50-talet är att den moderna skolan utgår från att lust och glädje är lika viktigt för en effektiv inlärning som disciplin och struktur. Dagens skola bör också vårda uppgiften att förmedla en grund för kritiskt tänkande. Exemplen på samtida ”sanningar” som framtiden sedan falsifierar är otaliga.

Så vad är Inger Enqvist med flera egentligen ute efter? Är syftet att argumentera för en slags statssanktionerad kanon av mer detaljerade fakta som Sveriges lärare ska basunera ut till eleverna? I så fall finns det goda skäl att föredra den moderna skolans mer kritiskt inriktade hållning och även värna ett synsätt där lärarrollen bland annat handlar om att eleverna ska ges förmåga även självständigt söka och värdera fakta.

Eller är syftet är att värna den professionella roll som vi lärare måste ha för att eleverna ska nå konkreta och högt uppsatta mål vad gäller kunskaper och färdigheter? Ja, att elevernas lärande står och faller med en bra lärare kan vi vara överens om. Och här finns tydliga förbättringsområden.

Men det finns ingen anledning att för den skull kasta ut dagens läroplaner och kursplaner. Till skillnad mot vad debattörerna vill ge sken av så ger dessa en god grund för oss lärare att ställa krav och förmedla förväntningar på våra elever. Än mindre om det förespråkade alternativet är en katalog av fastställda detaljkunskaper som lärarna ska åläggas förmedla. Sveriges lärare behöver inte fler politiska pekpinnar.

Under senare år har den svenska skoldebatten – visserligen långsamt, senkommet och inte utan irrvägar – börjat handla om att det är förutsättningar och villkor för oss lärare som är nyckeln för att stärka kunskapsresultaten i den svenska skolan. Vad som behövs nu är fortsatt fokus på frågor om läraryrkets lönemässiga konkurrenskraft i relation till andra akademikeryrken, lärarnas kontinuerliga kompetensutveckling och att vi lärare avlastas de administrativa bördor som växt under ett par decennier.

Vägen framåt ligger inte i stickspår om att styra lärarkåren med en kunskapskanon, förhärligande av gångna tiders skolideal eller fantombilder av svensk skola.

Johanna Jaara Åstrand

förbundsordförande Lärarförbundet
