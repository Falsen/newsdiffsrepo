Tove Lifvendahl:
Man är inte internationell bara för att man säger så

Tove Lifvendahl

Det hålls inte ett riksdagsöppnande utan att statsministern, oavsett färg, talar om betydelsen av Sverige som öppet, internationellt land. En del av världen och den globaliserade tillvaron. Ord utan större förpliktelse, vilket vartannat år bekräftas när Utlandssvenskarnas parlament arrangeras.

Enligt organisationen Svenskar i världens senaste kartläggning, bor drygt 660 000 svenskar utomlands. Det motsvarar knappt sju procent av Sveriges befolkning. Nästan en kvarts miljon människor har flyttat över Sveriges gränser minst tre gånger och räknas därmed som cirkulära migranter.

Det går inte att överskatta betydelsen av dessa rörelser, vilket är skälet till att många länder arbetar metodiskt med att underlätta för både nyanlända och återvändare. Den gamla tankefiguren om brain drain, att fattigare länder för evigt dräneras på sin främsta hjärnkapacitet när man tillåter folk att lämna, har genom medvetna insatser utvecklas till brain circulation.

I Kina har internationellt förvärvade kompetens varit en byggsten i den ekonomiska utvecklingen. Mellan 1978–2012 skickade man ut 2,6 miljoner kineser till utländska universitet.

De resolutioner som diskuterades på Utlandssvenskarnas parlament visar att Sverige behöver rycka upp sig. Frågorna är konkreta, ofta praktiska, till exempel underlättande av passansökan, kreditprövning, poströstning, bättre och samordnad information från myndigheter, till större spörsmål om personnummer och medborgarskap. Djävulen bor som bekant i detaljerna, och att dessa frågor skvalpar runt utan politiskt ägarskap gör Sverige mindre attraktivt i jämförelse med länder som har bestämt sig för att praktikaliteter inte ska stå i vägen för tillgången till talang.

Riksdagspartiernas representanter sjöng i kör om hur betydelsefulla utlandssvenskarna är och försökte profilera sitt engagemang. Enda avvikande var SD, som enligt representanten på plats ”vill se färre svenskar emigrera”. Vid sidan om den nattståndna inställningen försäkrades, förstås, att partiet absolut ville att de som ändå fattar det olyckliga beslutet, förstås, på alla sätt och vis, skulle ha efterfrågad service.

Snart öppnar riksdagen igen. Självberömmelsen kommer att närvara. Bilden av det internationella Sverige repeteras. Frågan är när vi blir det även i handling?
