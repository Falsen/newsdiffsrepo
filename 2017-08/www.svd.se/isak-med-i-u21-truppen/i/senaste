Isak med i U21-truppen

TT

Alexander Isak blev fotbollslandslagets yngste målskytt genom tiderna när han slog till i 6–0-segern över Slovakien på vinterturnén i Abu Dhabi i januari. Sedan dess och den efterföljande rekordflytten till Dortmund har den 17-årige fotbollstalangen knappt fått någon speltid.

Det resulterade i att Håkan Ericson ratade honom till U21-EM i Polen i somras.

Isak var inte heller med när P19-landslaget spelade EM i Georgien, men när Roland Nilsson tar över som U21-kapten får den förre AIK-spelaren chansen på nytt.

– Det är som med de andra forwarderna. Det är upp till Isak att visa vad han kan, det ser jag bara som en utmaning för honom, säger förbundskaptenen.

Roland Nilsson, med 116 landskamper på meritlistan som aktiv, får bekänna färg direkt.

Sverige möter Cypern i sin första EM-kvalmatch i Falkenberg den 5 september och Nilsson har inte fått lära känna spelarna i en enda träningsmatch. På fem träningar ska han sätta sin prägel på laget.

Nilsson vill se ett passningsorienterat men lite rakare spel än under Ericson.

– Det beror lite på de spelare vi har och lite på min spelidé, säger Nilsson.

Sverige slåss med främst Belgien, Turkiet och Ungern om en direktplats och en möjlig playoff-plats till slutspelet i Italien 2019.
