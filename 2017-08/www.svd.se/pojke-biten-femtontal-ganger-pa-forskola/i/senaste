Pojke biten femtontal gånger på förskola

TT

När en mamma skulle ta av sonens tröja inför ett bad upptäckte hon att pojken blivit biten ett femtontal gånger på en förskola i Malmö, rapporterar Sydsvenskan. Kvinnan kände att den 1,5-årige sonens tröja klibbade fast.

– Jag drog lite. Jag trodde att han hade blivit kladdig på ryggen. När jag lyfte såg jag att han hade bitmärken över hela ryggen. Minst femton stycken. Vissa så djupa att det hade blivit skorpor, säger kvinnan till Sydsvenskan.

Hon tog med sonen till sjukhuset där det ska ha gjorts kontroll och dokumentation. Peter Wahlström, som är utbildningschef på förskoleförvaltningen i Malmö, har sett en bild på den bitna pojken.

– Jag måste säga att det ser förfärligt ut. Alla som ser fotot blir ju väldigt bestörta. Jag kan inte se att det finns några förmildrande omständigheter. Vi ser väldigt allvarligt på det här och vi kommer att gå till botten med hur det här kunde inträffa. Det finns rutiner, men det är uppenbart att de inte har följts, säger han till Sydsvenskan.
