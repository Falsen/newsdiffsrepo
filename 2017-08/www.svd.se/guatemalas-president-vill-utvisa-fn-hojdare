Guatemalas president vill utvisa FN-höjdare

TT

Guatemalas president Jimmy Morales har beslutat att en företrädare för FN som utreder korruption i landet ska utvisas. Men landets författningsdomstol upphävde snabbt presidentens order.

Colombianen Iván Velásquez Gómez – som leder FN:s internationella kommitté mot straffrihet i Guatemala (CICIG) – har tillsammans med åklagare begärt att Morales straffimmunitet tas bort. Detta med anledning av en utredning om påstådda olagliga betalningar som kopplas till presidentens parti, Nationella samlingsfronten.

CICIG har sedan 2007 bistått Guatemalas myndigheter i arbetet mot korruption och straffrihet, vilket bland annat lett till avslöjanden om brottssyndikat med kopplingar ända upp på regeringsnivå under den förre presidenten Otto Pérez Molina.
