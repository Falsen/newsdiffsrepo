Kritiserad upphandling av äldrevård avbryts

Fredrik Mellgren

De befintliga avtalen om geriatrisk vård på Dalens sjukhus och Handens sjukhus löper ut i april nästa år. Att bara förlänga avtalen går inte och därför påbörjade Alliansen i Stockholmslandstinget i våras en upphandling värd sammanlagt 1,6 miljarder för att få fram entreprenörer som ska bedriva vården från maj 2018.

Normalt brukar anbudsgivare beklaga sig över alltför hårda krav men här är situationen den omvända.

Tunga etablerade vårdbolag som Capio, Aleris och Praktikertjänst som tar varje tillfälle att bekämpa alla typer av vinstbegränsningar inom sjukvården tycker i just det här fallet att det borgerliga styret sänkt kraven till en urvattnad nivå.

Som SvD berättat tidigare ansågs den vara så låg att vem som helst kan få högsta poäng när anbuden utvärderas och från flera håll krävdes att affären skulle stoppas.

I maj viftade Alliansen bort kritiken, men på tisdagen beslutade man att trots allt avbryta upphandlingen. I stället tänker man införa ett slags vårdval inom geriatriken. Ett seniorvårdval som dessutom ska innehålla olika samarbeten med kommunerna i Stockholms län.

Stockholmslandstinget är annars sist i landet med att få till en kommunalisering av hemsjukvården. Det är genomfört i alla andra regioner i Sverige, men i Stockholm har landstinget och kommunerna inte lyckats komma överens.

Alliansen har för flera år sedan förvarnat om att man vill införa ett vårdval inom geriatriken men för drygt ett år sedan drog man i nödbromsen. Uppdraget ansågs vara för svårt att genomföra på kort tid och reformen sköts därför upp till efter valet nästa år.

Oppositionslandstingsrådet Erika Ullberg (S) välkomnar att man nu avslutar upphandlingen med de dumpade kvalitetskraven efter den massiva kritiken från de privata vårdföretagen.

– Det höll på att bli ännu en misslyckad upphandling som med Nya Karolinska och strumpavtalet. Givetvis borde man börja om och göra en upphandling av hög kvalitet men nu ska man tydligen införa vårdval i stället. Det riskera att bli uppsplittrat och dyrt och svårt att få till med kommunerna. En privatisering som kan gå ut över de allra sköraste äldre, säger hon.
