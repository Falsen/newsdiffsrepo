Djup oro i FN för Centralafrika

TT

Det finns vissa tecken på folkmord i Centralafrikanska republiken – och FN måste agera. Bedömningen görs av FN:s biståndschef Stephen O'Brien. Han har framfört den tidigare och nu upprepat den inför FN:s säkerhetsråd bakom stängda dörrar, uppger diplomatkällor.

O'Brien, som är chef för FN-organisationen Ocha och har besökt landet nyligen, sade att antalet internflyktingar har ökat liksom våldet mot biståndsarbetare. Centralafrikanska republiken med 4,5 miljoner invånare har cirka 600 000 internflyktingar – en ökning med omkring 40 procent från fjolåret.

O'Brien har redan tidigare uppmanat FN att skicka mer trupper till republiken för att stöda den fredsbevarande insats som pågår där. I nuläget har FN 12 500 poliser eller soldater i landet som hjälper till med att skydda civila och president Faustin-Archange Touadéras styre.

Konflikten har pågått sedan 2013. Strider bröt ut i samband med att den kristne presidenten François Bozizé drevs bort av en allians ledd av muslimska rebeller kallad Séléka. Kuppen utlöste en serie hämndattacker mellan kristna och muslimska grupper.
