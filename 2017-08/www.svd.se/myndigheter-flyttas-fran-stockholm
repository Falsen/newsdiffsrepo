Dessa myndigheter ska flyttas från Stockholm

TT

Civilminister Ardalan Shekarabi (S) presenterar en lista över myndigheter eller delar av myndigheter som ska omlokaliseras.

Först på listan är delar av Strålsäkerhetsmyndigheten, där 120 anställda ska arbeta i Katrineholm. Omlokaliseringen ska vara klar i november 2018.

Andra myndigheter som kommer att flyttas är Polarforskningssekretariatet till Luleå, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.

Och det kommer mera inom det närmaste året, säger Shekarabi:

– Vi är på inget sätt färdiga med det här arbetet. Vi kommer att fortsätta att arbeta med omlokaliseringar.

– Under alltför lång tid har det funnits en tydlig trend av centralisering till Stockholm, säger statsminister Stefan Löfven (S) vid en pressträff.

Han anklagar den förra borgerliga regeringen för Stockholmsfixering.

Utan statlig närvaro i landet minskar känslan av samhörighet, anser Löfven.

– Nu är det helt enkelt slut på centraliseringstrenden, säger han.

Totalt handlar det om hundratals arbetstillfällen.

– I dag presenterar vi den största omlokaliseringen av statliga myndigheter från Stockholm till andra delar av landet på över ett decennium, säger Löfven.

Myndigheten för ungdoms- och civilsamhällsfrågor ska flytta till Växjö. Via myndighetens kommunikationschef Johnny Lindqvist säger generaldirektören Lena Nyberg att myndigheten kommer att återkomma med fler detaljer om hur tidsplanen för omlokaliseringen kommer att se ut.

– Vi kommer att göra en detaljerad plan för hur vi kommer att genomföra flytten på bästa sätt. Ur ett personalmässigt hänseende, men även för att säkerställa att myndigheten levererar de uppdrag och åtagande vi har.

Regeringen har tidigare flyttat ut tre myndigheter från huvudstaden. Det gäller E-hälsomyndigheten (till Kalmar), Fastighetsmäklarinspektionen (Karlstad) samt Myndigheten för familjerätt och föräldraskapsstöd (Skellefteå).
