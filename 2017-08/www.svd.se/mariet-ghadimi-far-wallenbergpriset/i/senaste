Mariet Ghadimi får Wallenbergpriset

TT

Mariet Ghadimi, en av grundarna till organisationen Tjejers Rätt i Samhället (TRIS), är årets mottagare av Raoul Wallenbergpriset. Hon får priset "för sitt stora engagemang och förmåga att få med sig andra mot hedersrelaterat våld och förtryck av unga kvinnor och män", skriver juryn i ett pressmeddelande.

I motiveringen lyfter juryn också fram att Ghadimi har ett stort civilkurage och empati och ger unga människor möjlighet att bestämma över sin egen nutid och framtid.

"Jag startade TRIS för att ge stöd till unga personer som lever i en hederskontext och för att öka kunskapen om hedersrelaterat förtryck och våld i Sverige. Men framför allt för att förebygga att unga växer upp och inte får tänka fritt och leva ett självvalt liv, där de inte tillåts ha drömmar och inte får möjlighet att förverkliga sina drömmar", säger Mariet Ghadimi i pressmeddelandet.

Totalt får varje pristagare en summa på 100 000 kronor.

Den svenske diplomaten Raoul Wallenberg räddade tusentals judar i Budapest undan Förintelsen under andra världskriget. Han greps av sovjetiska styrkor 1945 och fördes till Moskva. Enligt senare sovjetiska uppgifter dog Wallenberg i fängelse 1947.
