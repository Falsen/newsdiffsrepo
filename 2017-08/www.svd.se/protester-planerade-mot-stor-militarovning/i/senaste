Protester planerade mot stor militärövning

SvD

För västsvensk del handlar övningen framförallt om värdlandsstöd, och mindre om strid. Försvarsmakten och svenska myndigheter övar på att ta emot militär hjälp från utlandet, och det är franska och amerikanska luftvärnsstyrkor som kommer till Göteborg.

Fredskampanjen Stoppa Aurora är mycket kritisk till att utländsk militär övar på svensk mark. Kampanjen planerar fredliga aktioner under tiden som Aurora 17 pågår. Vilka typer av aktioner som ska ske är fortfarande oklart:

– Vi vet inte var militären kommer att vara, men vi vill gärna visa dem att vi inte vill ha utländsk militär här. Att Sverige klarar sig själv och att vi vill vara alliansfria. Det vill vi gärna visa både dem och allmänheten, men vad vi ska göra och var vi ska vara är inte bestämt, säger Karin Utas Carlsson, talesperson för Stoppa Aurora, till SVT Nyheter Väst.
