2017-08-22T06:00:00.000Z

Lars Ring:
Teaterhösten rivstartar med ett praktgräl

Lars Ring

Teatersäsongen börjar nu på torsdag, exakt klockan 19. Då är det nämligen premiär på den första institutionsteatern: ”Fadren” på Strindbergs Intima teater. Teaterchef Anna Pettersson och Johan Rabaeus ska gräla sig genom denna pjäs om familjen som bokstavlig tvångströja, för att slå fast vad man får, eller inte får, göra med en klassiker. Två skickliga aktörer med temperament, det blir säkert – och förhoppningsvis – en uppsättning det slår strindbergska gnistor om.

Teaterhösten 2017 är fylld av klassiker, kanhända fler än på väldigt länge. Lorca, Vilhelm Moberg, Tolstoj, Brecht, Shakespearepjäser av alla sorter, Tjechov, Hjalmar Bergman, gamla greker, Molièrekomedier, G B Shaw, Selma Lagerlöf. Och utöver detta alla moderna klassiker: Lars Norén, ett flertal Beckettolkningar, Sartre, Ray Bradbury, Hitchcockfilm, Fogelström, flera Astrid Lindgrentexter samt Edward Albee.

Också flera ämnen bland det som är nyskrivet bygger på klassiska teman, arketypiska världar: Rödluvan, Jeanne d´Arc, Beatleslåtar, ”Carmen”, Fredmans epistlar, Gustav III eller välkända romaner som ”Broarna i Madison County”. Varför, kan man undra: är teatrarna vilsna, rädda inför besparingar och själva sin framtid. Kör man med säkra kort?

Nu är ju teatern inte högläsning utan kropp, blod och fysisk gestaltning. Unikt för teater är iscensättningen och regissören. Det är dennes uppgift att göra gamla texter meningsfulla och dagsfärska. Fyllda av igenkänning och med en diskussion som är giltig vad gäller nya familjebildningar, samhällsstrukturer och etik. Teater är ju alltid – och kan inte vara något annat än – ett akut nu. Den som inbillar sig att teater kan ägna sig åt något som är ren form, läsningar som är trogna originalet eller skapa tolkningar som på något sätt kan återspegla en faktisk tankevärld hos Shakespeare, Tjechov eller Brecht är mer än naiv.

Även om jag personligen alltid längtar efter nyskrivna pjäser, nya och andra röster och erfarenheter – så lyckas djärva regissörer ändå skapa ny energi och hitta aktuella undertexter hos klassiska pjäser. Shakespeares sätt att vrida en aning på könsstereotyper och skildra makt, Ibsens diskussioner om manligt och kvinnligt. Tjechovs bilder av en tid där allt förändras – komplett med viss skräck för framtiden. Lorcas poetiska längtan. En regissör kan använda tidlösa huvudteman och bearbeta det som blivit alltför obegripligt och obskyrt.

Efter valet nästa höst kan vi stå inför en politisk situation där populistiska grupper kan påverka kulturpolitiken. Vad kultur ska vara, vad teatrar ska spela. Människor som antingen, eller inte, inser vilken roll kultur har som rot och spegel, som formuleringsförmåga och som empatisk möjlighet. Valet kan stå mellan klassiker ”som man ska spela dem, på riktigt” eller som en gemensam arketypisk källa, att använda – brottas med. Undersöka dessa texter och hur vi förhåller oss till dem.

Teaterhösten börjar som sagt på torsdag, prick 19, med ett viktigt kulturellt bråk. Ett starkt symbolladdat gräl inför en osäker framtid.
