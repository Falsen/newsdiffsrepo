Pojke försvunnen i Skellefteå – stor polisinsats

TT

En nioårig pojke har anmälts försvunnen från Mobackens camping i Skellefteå.

– Föräldrarna anmälde honom försvunnen och de har själva varit ute och letat. Han är saknad sedan 06.45 imorse, säger Ann-Christin Johnsen, kommunikatör på polisen i region Nord.

Polisen har inlett en stor sökinsats i närområdet, kring bilen, husen och campingplatsen. Bland annat är hundförare inkallade och även en helikopter är rekvirerad.

Enligt polisen är pojken cirka 140 centimeter lång, har mellanbrunt hår och bruna ögon. Han bar vid försvinnandet gråa byxor och en svart tröja med spindelmönster på.

Allmänheten uppmanas att ringa polisen på 114 14 om man skulle få syn på pojken.
