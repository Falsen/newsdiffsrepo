Priset sänkt – ABB i samtal med General Electric

Erik Jerdén

Den amerikanska industrijätten General Electric (GE) har återupptagit samtalen om att sälja en del av sin verksamhet till schweizisk-svenska industrikoncernen ABB. GE har sänkt det begärda priset och hoppas att det ska snabba på försäljningen, uppger källor med insyn i förhandlingarna till nyhetsbyrån Reuters.

Åtgärden visar tydligt att den nye vd:n John Flannery, som tog över rodret för GE den 1 augusti, är fast besluten att fortsätta avyttra delar av företaget som inte tillhör kärnverksamheten.

Analytikern Hampus Engellau säger att det inte är en affär som marknaden suttit och väntat på. Han säger också att det är svårt att förutspå hur en eventuell affär kan påverka ABB:s aktiekurs.

– Det är lite komplicerat det här förvärvet. Det som betyder något är dels vad de betalar, i förhållande till hur ABB värderas, dels hur det kommer påverka lönsamheten och tillväxten framöver. Utifrån det jag har läst hittills så är det väldigt svårt att uttala sig än så länge, säger Hampus Engellau.

Verksamheten i fråga är GE:s verksamhet för industriella lösningar, som tillverkar brytare, reläer, paneler och annan industriell  elektrisk utrustning. De levererar till flera olika marknader, bland annat telekombranschen och gruvnäringen.

General Electric har tidigare försökt sälja verksamheten till ABB för drygt tre miljarder dollar men förra månaden strandade förhandlingarna eftersom ABB ansåg att prislappen var för hög. Nu uppges GE ha sänkt priset till lite mer än två miljarder dollar, motsvarande drygt 16 miljarder kronor.

Enligt källorna Reuters talat med är det inte säkert att det blir en affär och det finns fortfarande en möjlighet att en annan spekulant kan dyka upp. GE och ABB har avböjt att kommentera uppgifterna.
