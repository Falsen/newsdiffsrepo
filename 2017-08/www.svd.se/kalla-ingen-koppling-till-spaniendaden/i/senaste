Källa: Ingen koppling till Spaniendåden

TT

En spanskskyltad minibuss som innehöll gasflaskor hittades nära konsertlokalen. Minibussen har ingen koppling till dåden i Barcelona och Cambrils, där sammanlagt 15 människor dödades i förra veckan, uppger en källa inom rättsväsendet för Reuters.

Tipset om hotet kom från de spanska myndigheterna efter en utredning som pågått under en tid.

En polisman som fanns nära konsertlokalen Maassilo stannade minibussen vid klockan halv tio på kvällen. Den undersöks av polisens bombstyrka.

"Minibussen hade spanska nummerplåtar och kördes av en spanjor. I den fanns några gasflaskor. Om den är kopplad till terrorhotet utreds", skriver polisen i ett uttalande.

Rotterdams borgmästare Ahmed Aboutaleb säger att det är oklart om hotet och fordonet har någon koppling.

Insläppet till konserthallen, där cirka 1 000 personer ryms, hade inte börjat när varningen kom. Medlemmarna i det amerikanska rockbandet Allah-Las som skulle spela eskorterades ut från arenan av polis i skottsäkra västar.

I ett uttalande skriver bandmedlemmarna att de är "oskadda och väldigt tacksamma för Rotterdampolisen och andra ansvariga organisationer som har upptäckt det potentiella hotet innan någon skadades".

Gruppens namn har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om terrorhotet var kopplat till bandnamnet.
