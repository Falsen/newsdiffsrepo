Kindberg: "Har ingen djupare information"

TT

Det hade kunnat bli storklubbar som Milan, Arsenal eller Marseille. Nu står det klart att Östersund möter spanska Athletic Bilbao, tyska Hertha Berlin och ukrainska Zorja Luhansk i Europa League-gruppspelet. Ett på papperet svårt motstånd.

Men klubben har motbevisat tvivlare tidigare i och med sina segrar mot Galatasaray och nu senast mot Paok Thessaloniki. För Östersunds ordförande Daniel Kindberg – som var på plats under lottningen i Monaco – kvittade det vilket motstånd det än blev.

– Vi spelar ju fotboll för att vinna matcher, vi måste finna vår väg för att vinna och det är tre olika länder, tre olika klubbar. Det handlar om att vinna den enskilda matchen och det ska vi försöka göra efter bästa förmåga, säger han.

Om det kommande motståndet är Kindberg fåordig. Nu måste klubben förkovra sig om vardera klubb, menar han.

– Vi har ingen djupare information om lagen, vi kan ju ingenting om dem så vi måste ju läsa in oss. Men det är ju spännande lag. Vi kommer att lära oss massor under den här resan, säger han.

Kindberg vill inte spekulera i klubbens chanser att ta sig vidare från gruppspelet, men...

– Vi spelar för att vinna så vi ser det som ganska självklart att man ska gå vidare från gruppen och att vi ska ha vunnit rätt antal matcher. Men i fotboll kan allt hända, det vet vi.

Vissa renoveringar behöver göras på Östersunds hemmaarena Jämtkraft innan den blir helt godkänd för spel i Europa Leagues gruppspel. 8 000 sittplatser, vissa säkerhetsfrågor och fler platser till medierna finna bland det som ska åtgärdas.

– Det byggs för fullt, det kommer att vara klart till vår första hemmamatch, försäkrar Kindberg.

Gruppspelet kickar igång den 14 september.
