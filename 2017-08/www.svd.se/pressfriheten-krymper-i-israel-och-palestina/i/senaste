Pressfriheten krymper i Israel och Palestina

Johannes Ledel

I början av augusti meddelade Israels kommunikationsminister Ayoub Kara att regeringen planerar att stänga ner den qatariska tv-kanalen al-Jaziras kontor i Jerusalem och dra in pressackrediteringen för kanalens journalister. Beskedet följde någon vecka efter att Israels premiärminister skrivit på sin facebook-sida att han ville stänga al-Jazira, som han menade uppmanat till våld i sin rapportering kring oroligheterna vid Tempelberget under sommaren.

”Jag har flera gånger vädjat till rättsinstanser och krävt att de stänger al-Jaziras kontor i Jerusalem. Om detta inte händer till följ av en tolkning av lagen, kommer jag att arbeta för att ändra den lagstiftning som behövs för att driva ut al-Jazira från Israel,” skrev Netanyahu, enligt den israeliska tidningen Haaretz.

al-Jazira svarade på beskedet med att fördöma planen från ett land som kallar sig ”den enda demokratiska staten i Mellanöstern”, och sade att Ayoub Kara inte kunnat presentera några bevis för att al-Jazira ”inte varit professionellt eller objektivt i sin rapportering från Jerusalem.”

Liel Maghen, chef för tankesmedjan ICRPI som arbetar för att skapa relationer mellan israeliska och palestinska organisationer inom både privat och offentlig sektor, säger att den planerade stängningen av al-Jazira bara är en del av en längre kamp.

– Under flera års tid har regeringen försökt begränsa massmedier på olika sätt, säger Liel Maghen.

Men tidpunkten för beskedet talar också för att Israel utnyttjar den politiska utvecklingen i regionen, enligt Liel Maghen. al-Jazira var en av friktionspunkterna som ledde till att Saudiarabien, Förenade arabemiraten, Egypten och Bahrain brutit deras diplomatiska kontakter med Qatar.

– Det är intressant att vi ser Israel och den arabiska världen som separata och isärkopplade, men här ser vi Israel föra samma politik som andra länder, särskilt gulfstater.

Flera pressfrihetsorganisationer har också tidigare pekat på att pressfriheten börjat hotas i Israel. Under oroligheterna kring Tempelberget i somras så kritiserade exempelvis organisationen Foreign Press Association i Israel landets myndigheter för att de inte gett ackrediterade journalister tillträde till platsen, trots att turister tilläts komma och gå. Effekten blev att arbetande journalister vägrades tillträde till en viktig nyhetshändelse, skrev organisationen i ett uttalande.

Organisationen Freedom House har också oroats över utvecklingen i Israel. Freedom House släpper varje år en rapport för utvecklingen för pressfriheten i världens länder och i fjolårets rapport nedgraderades Israel från ”fritt” till ”delvis fritt”. Även om man beskriver Israel som ett land där pressen generellt ett är fri så noteras flera oroande utvecklingar och i årets rapport noterar man också att Netanyahu öppet kritiserat enskilda journalister i särskilt starka ordalag nyligen.

Situationen på den palestinska sidan har också förvärrats. I organisationen Reportrar utan gränsers pressfrihetsindex för 2017 föll Palestina tre placeringar till nummer 135 av de 180 länder man granskar. Organisationen gick också i sommar ut och fördömde den ökade förföljelsen av journalister både i Gaza och på Västbanken som följt de ökade spänningarna mellan de politiska rivalerna Hamas och Fatah.

Sedan i juni har dussintals journalister blivit förhörda och fängslade av Hamas i Gaza och den Fatah-ledda Palestinska myndigheten på Västbanken. Palestinska myndigheten på Väsbanken har också i juli antagit en lag om cyberbrott som begränsar yttrandefriheten på nätet, skriver Reportrar utan gränser i ett uttalande.

Lagen om cyberbrott innebär att personer som genom internet sprider ”idéer och program som stör den allmänna ordningen” kan dömas till fängelse i upp till fem år. En journalist som Reportrar utan gränser talat med berättar också hur han fick ett anonymt telefonsamtal bara minuter efter att han lagt upp en ironisk kommentar om den Palestinska myndigheten på Facebook.

”Antingen tar du dina sinnen till fånga på egen väg, eller så gör vi det åt dig”, ska den anonyme i andra änden ha sagt till journalisten.
