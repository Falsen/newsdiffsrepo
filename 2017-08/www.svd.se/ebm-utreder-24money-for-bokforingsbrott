24Money utreds för bokföringsbrott

Emmylou Tuvhag

I maj i år skrev SvD att revisionsjätten EY anmält 24Money till Ekobrottsmyndigheten. I samband med en revision av 24Money ska EY ha fört fram kritik om allvarliga brister i redovisningen och i den interna kontrollen. Det ska också ha bidragit till att EY begärde sin egen avgång som revisor för bolaget.

Anmälan ledde fram till en förundersökning. Ekobrottsmyndigheten utreder nu bokföringsbrott och så kallad oredlighet mot borgenär, enligt en källa med god insyn i utredningen.

Bokföringsbrott innebär enligt Jack Ågren, lektor i straffrätt vid Stockholms universitet, att åklagaren bakom utredningen arbetar utifrån hypotesen att bokföringsskyldigheten åsidosatts på något av de sätt som anges i lagen. Dessutom att åsidosättandet får till följd att rörelsens förlopp, ekonomiska resultat eller ställning inte i huvudsak kan bedömas med ledning av bokföringen.

Oredlighet mot borgenär kan innebära att en gäldenär utifrån vissa förutsättningar undanhåller tillgångar, till exempel genom att bortföra tillgången ur riket eller att undanhålla konkursförvaltaren tillgången.

– Juridiskt tekniskt sett är det flera förutsättningar som måste vara uppfyllda för att något av nämnda brott ska föreligga. Och det kan ibland vara svårt för en åklagare att styrka att så är fallet, säger Jack Ågren.

Flera anmälningar har gjorts rörande verksamheten i 24Money. Om även de nyare anmälningarna landar på samma bord som EY:s anmälan är det sannolikt att utredningen växer. Det riskerar dock att ta tid innan ett eventuellt åtal väcks.

– Det är allmänt sett inte ovanligt med långa tidsutdräkter när man utreder om förutsättningarna är uppfyllda för något av nämnda brott, säger Jack Ågren.

Det är i dagsläget oklart om kunderna i 24Money kan komma åt sina pengar. Bolaget har själv uppgett att kontakten helt har sagts upp med företaget som hanterar inbetalningar och utbetalningar till kundernas konton. Företaget har alltså ingen tillgång till kundernas sparkonton.

24Money är registrerat som ett inlåningsföretag hos Finansinspektionen. Det innebär att bolaget inte står under myndighetens tillsyn. Insatta medel omfattas inte heller av insättningsgarantin och kan därmed gå förlorade om företaget drabbas av ekonomiska problem.
