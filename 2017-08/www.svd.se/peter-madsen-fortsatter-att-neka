Peter Madsen fortsätter att neka till brott

TT

Ubåtsuppfinnaren Peter Madsen fortsätter att neka. Nya förhör har hållits med honom, där han förklarats misstänkt för mord eller dråp samt brott mot griftefrid, men han nekar, skriver Köpenhamnspolisen i ett pressmeddelande.

Hittills har polisen fått in 656 tips från allmänheten till utredningen i ubåtsfallet. "Det vill vi gärna tacka för", säger polischef Jens Møller Jensen i pressmeddelandet. Han beklagar också att polisen inte hunnit kontakta alla som hört av sig, men lovar att det kommer att ske framöver.

Han vädjar samtidigt om fler tips, dels om de kläder journalisten Kim Walls kläder hade på sig innan hon försvann, dels fler uppgifter om de inblandade och deras avresa.

Peter Madsen sitter häktad som misstänkt för att ha vållat den svenska journalistens död. Bara en del av den döda kroppen har hittats och försvarets minröjare dyker sedan sjutiden i morse kring hamnen i Dragör. Ytterligare sökinsatser är inte planerade, men försvarets dykare är beredda om polisen så önskar.
