Fula fjärilar drar nytta av snygga

TT

Smaken är olika, men uppenbart finns det individer som är mindre attraktiva än andra, både bland människor och i naturen i övrigt. Men varför? Borde inte evolutionen ha sorterat bort de drag som kraftigt minskar våra chanser att träffa en partner och föröka oss?

– Vi tänker oss parning uteslutande som en binär process. Antingen är du attraktiv – eller inte, men så är uppenbarligen inte fallet, säger Therésa Jones, beteendeekolog vid University of Melbourne i Australien, till Science News.

Astrid Groot, evolutionsbiolog vid Universiteit van Amsterdam i Nederländerna, har studerat en liten nattlevande tobaksfjäril (Heliothis virescens) där honan attraherar sin partner med hjälp av doftämnen, så kallade feromoner.

Under fältstudier hade hon lagt märke till att vissa honor luktar "dåligt" och tillsynes aldrig lyckas attrahera en hanne. Frågan blir då hur denna uppenbart oattraktiva lukt överlever från en generation till en annan.

Beroende på hur snabbt hannarna reagerade på deras doft började Astrid Groot och hennes kollegor att avla fram fjärilar så att de så småningom fick två olika stammar, en med supersexiga väldoftande fjärilshonor och en annan med mer illaluktande. Sedan parade forskarna honorna i olika kombinationer.

Det visar sig att par med oattraktiva honor nästan alltid misslyckas med att para sig. Hannarna struntar i doftsignalerna. Men om hon är tillsammans med en attraktiv kompis lyckas hon vid 17 procent av tillfällena. Hannarna tar sikte på den väldoftande honan, men missar målet när de väl närmar sig. Den attraktiva honan tjänar också på upplägget, eftersom hennes chanser också ökar dramatiskt, eftersom den bara är 50 procent om hon är tillsammans med en annan attraktiv hona.

– Studien ger ledtrådar till hur evolutionen ser på "fulhet" och utmanar vår egen föreställning om "skönhet", säger Wouter Halfwerk vid Universiteit van Amsterdam till Science News.

Studien presenterades nyligen på en kongress för evolutionsbiologer i Groningen, Nederländerna.
