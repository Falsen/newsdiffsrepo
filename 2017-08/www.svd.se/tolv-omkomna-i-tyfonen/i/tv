Sjömän räddade från fartyg i tyfon

TT

Sammanlagt tros minst 17 människor ha omkommit i tyfonen Hato. I spelparadiset Macao har nio dödsoffer bekräftats, enligt nyhetsbyrån Reuters.

Tidningen South China Morning Post rapporterar att fler än tio fartyg råkade i sjönöd vid ön Guishan sydväst om Hongkong. Två av de sjömän som räddades till helikoptrar från grundstötta fartyg vårdas på sjukhus.

I Macao, en tidigare portugisisk koloni, beskrivs ovädret som det värsta sedan 1968. Lokala medier visar bilar under vatten och människor som simmar längs gatorna. El- och färskvattenförsörjning har skadats och vindarna spred glassplitter och fasadmaterial.

– Stan ser ut som om den just har varit i krig, säger en anonym offentliganställd, som egentligen inte har rätt att uttala sig för medier, till nyhetsbyrån Reuters.

Myndigheterna kritiseras för att inte ha gått ut med tillräckliga varningar. Macaos jättekasinon drevs vidare, med reservgeneratorer.

– Jag är skakad över att varningen kom så sent och att det inte gjordes förberedelser för den här superstormen, säger marknadskonsulten Ashley Sutherland-Winch till Reuters.

Färjetrafiken mellan Macao och Hongkong har återupptagits, men människor köar nu med plastkärl för att få färskvatten.

Minst åtta människor omkom i den kinesiska provinsen Guangdong där över 27 000 evakuerades, rapporterar statliga CCTV. Nästan två miljoner hushåll var kortvarigt utan ström.

– Hato rörde sig snabbt, växte hastigt i styrka och gav upphov till stora regnmängder, förklarar Wu Zhifang, chefsmeteorolog i Guangdong, för nyhetsbyrån Nya Kina.

I Hongkong skadades fler än 120 personer, men uppgifter om dödsoffer har dragits tillbaka.

Sedan Hongkong lämnades över till Kina 1997, efter att ha varit brittisk koloni, är det tredje gången en stormvarning utfärdas på skalans högsta nivå.
