Wanngård: ”Listhaug är skyldig oss en ursäkt”

Erik Jerdén

Under tisdagseftermiddagen anlände den norska invandringsministern Sylvi Listhaug från invandringskritiska Fremskrittspartiet till Stockholmsförorten Rinkeby. Ett stort medieuppbåd, främst med norska journalister, följde henne.

Enligt Listhaug var syftet med besöket att att se vad som sker om ett land tar emot allt för många asylsökande och misslyckas med integreringen. Hon talade inför besöket om parallellsamhällen och ”no go-zoner” i Sverige.

Men kritiker menar att hon använder resan som ett slagträ i valrörelsen i Norge. Besöket har toppat norska sajter. Listhaug skulle ha mött sin svenska motsvarighet, migrations­ministern Heléne Fritzon (S), under besöket. Men Fritzon valde att avblåsa mötet, vilket Listhaug fick reda på när hon landade.

”Det har blivit väldigt tydligt de senaste dagarna att Listhaugs besök är ett inslag i den norska valrörelsen. Listhaug verkar mer intresserad av att sprida en missvisande bild av Sverige”, skriver Heléne Fritzon till VG.

Men SvD har fått bekräftat att Fritzon tog beslutet after att Sveriges regering varnats av Norges regering. En centralt placerad uppgiftslämnare säger så här till Aftonbladet.

– De tog kontakt och varnade för att det här besöket kanske hade felaktigt syfte och bad om ursäkt på förhand.

Sylvi Listhaug besökte Rinkebys medborgarkontor där hon skulle möta bland annat representanter från fryshuset och den biträdande stadsdelsdirektören. Förutom medieuppbådet var det lugnt på platsen.

– Hon kallar det här en no go-zon, men hon är ju här och inget händer, säger en man som vill ställa frågor men inte kommer fram på grund av alla journalister.

Zara Sulejman, som bor i Rinkeby, ansåg att ministerns uttalande om ”No go-zon” är missvisande.

– Det finns mycket bra i området också. Vi har en massa bra aktiviteter för barn till exempel men vi får aldrig en chans att visa upp det, sa hon.

Hajdar, 23 år, är en annan Rinkebybo som regerade på Sylvi Listhaugs besök.

– Det här är reklam för henne, hon utnyttjar det här området för sina egna syften, sa han.

Efter mötet på gick Sylvi Listhaug runt i området följd av det massiva pressuppbådet. Så här svarade hon på kritiken om att hon utnyttjar området för egna syften.

– Jag är här för att lära mig och jag vill veta mer.

Hon sa också att hon skulle vilja prata med rinkebybor men att det var för många journalister på plats så det verkade inte finnas någon chans till det.

Enligt VG kom det 33 500 asylsökande till Norge 2015–2016 vilket är 157 000 färre än vad som kom till Sverige. Fremskrittspartiet går nu in i valrörelsen och Sylvi Listhaug säger att andra partier som Miljöpartiet och Socialistiskt Venstreparti vill ändra Norges restriktiva migrationspolitik. Hon säger sig vara rädd för en ”okontrollerad invandring” i Norg.

Sylvi Listhaug hävdar däremot att besöket i Sverige inte är tänkt som en provokation.

– Jag är inte här för att provocera utan för att se hur vi inte skall göra i Norge, säger hon.

Norges statsminister Erna Solberg – partiledare är Höyre – har uttalat sig om Sylvi Listhaugs Sverigeresar med en försiktigt kritisk ton. Norges tidigare ambassadör i Sverige Kai Eide har reagerat starkare:

”Ingen kan tvivla på att hennes besök försämrar förhållandet till grannlandet. Och till detta rent partipolitiska valkampanjs-stunt använder FrP-politikern både departementet och ambassaden i Stockholm, skriver han på Facebook.

Även Stockholm stads finansborgarråd Karin Wanngård var irriterad:

”Den norska integrationsministern, Sylvi Listhaug, valde att använda vår gästfrihet till att göra populistiska och osanna poänger i den norska valrörelsen. Det gör mig både besviken och arg och jag tycker Sylvi Listhaug är skyldig stockholmarna en ursäkt”, skriver hon i en kommentar.

”Solidaritet är inte alltid enkelt, och vi jobbar hårt med vår integration. Alla som vill ska ha möjlighet att bidra till och ta del av Stockholms framgångar. Integration bygger på att vi skapar respekt för varje enskild individ. Att hetsa och skapa rädslor är precis det motsatta, och en farlig väg att gå”, forsätter Karin Wanngård i sin kommentar.

SvD har sökt Heléne Fritzon för en kommentar, men hennes stab hänvisar till kommentaren till VG.
