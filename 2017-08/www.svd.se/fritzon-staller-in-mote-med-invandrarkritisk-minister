Norska regeringen varnade Sverige inför ministerbesök

Erik Jerdén

Vid tretiden i dag anlände den norska invandringsministern Sylvi Listhaug från invandringskritiska Fremskrittspartiet till Stockholmsförorten Rinkeby. Listhaug säger till den norska tidningen VG att syftet med besöket är att att se vad som sker om ett land tar emot allt för många asylsökande och misslyckas med integreringen.

– Det har utvecklats parallellsamhällen på mer än 60 platser i Sverige. Det är ”no go-zoner” med stora utmaningar där man har misslyckats totalt med integrationen. Här är det en stor andel av personer med invandrarbakgrund, det är ett laglöst tillstånd och kriminella som styr, säger hon till VG.

Listhaug skulle även ha mött sin svenska motsvarighet, migrations­ministern Heléne Fritzon (S), under Sverigebesöket. Men Fritzon valde att avblåsa mötet.

– När vi landat fick vi beskedet att mötet mellan statsråden är inställt på grund av oförutsedda orsaker, säger pressekreteraren Raheela Chaudhry til VG.

Heléne Fritzon meddelade senare varför hon ställt in mötet.

”Det har blivit väldigt tydligt de senaste dagarna att Listhaugs besök är ett inslag i den norska valrörelsen. Listhaug verkar mer intresserad av att sprida en missvisande bild av Sverige”, skriver Heléne Fritzon till VG.

Men SvD har fått bekräftat att Fritzon tog beslutet afteratt Sveriges regering varnats av Norges regering.

– De tog kontakt och varnade för att det här besöket kanske hade felaktigt syfte och bad om ursäkt på förhand, säger en centralt placerad uppgiftslämnare till Aftonbladet.

Vid tretiden på tisdagen anlände Sylvi Listhaug till Rinkebys medborgarkontor där hon skulle möta bland annat representanter från fryshuset och den biträdande stadsdelsdirektören. Förutom mediauppbådet var det lugnt på platsen.

Zara Sulejman, som bor i Rinkeby, sa att det var en överraskning att en norsk minister besökte området. Hon ansåg att ministerns uttalande om ”No go-zon” är missvisande.

– Det finns dåliga sidor av områden. Här förutsätts det på förhand att det ska vara dåligt. Det finns mycket bra i området också. Vi har en massa bra aktiviteter för barn till exempel men vi får aldrig en chans att visa upp det, sa hon.

Hajdar, 23 år, är en annan rinkebybo som regerade på Sylvi Listhaugs besök.

– Det här är reklam för henne, hon utnyttjar det här området för sina egna syften, sa han.

Efter mötet på gick Sylvi Listhaug runt i området följt av det massiva pressuppbådet som till stor del bestod av norska journalister. Så här svarade hon på kritiken om att hon utnyttjar området för egna syften.

– Jag är här för att lära mig och jag vill veta mer, sa hon.

Hon sa också att hon skulle vilja prata med rinkebybor men att det var för många journalister på plats så det verkade inte finnas någon chans till det.



Enligt VG kom det 33 500 asylsökande till Norge 2015–2016 vilket är 157 000 färre än vad som kom till Sverige. Fremskrittspartiet går nu in i valrörelsen och Sylvi Listhaug säger att andra partier vill ändra Norges restriktiva migrationspolitik.

– Vi ser att Miljöpartiet vill revidera åtstramningarna. Rødt (norskt parti) vill ta in hundra tusen flyktingar över fem år och Socialistiskt Venstreparti har hyllat Sverige som ett lysande exempel. Det är möjligt att det blir okontrollerad invandring till Norge om den nya vänsterradikala sidan växer fram, säger hon.

Sylvi Listhaug hävdar däremot att besöket i Sverige inte är tänkt som en provokation.

– Jag är inte här för att provocera utan för att se hur vi inte skall göra i Norge, säger hon.



Norges statsminister Erna Solberg – partiledare är Höyre – har uttalat sig om Sylvi Listhaugs Sverigeresa i en kommentar till VG:

– Det råder ingen tvekan om att när ett norskt statsråd reser en vecka före valet, så är det för att illustrera delar av politiken man står för. Så, Sylvi måste se till att det hon säger står i linje med vad de lokala myndigheterna säger om situationen.

Norges tidigare ambassadör i Sverige Kai Eide är en annan som reagerat på besöket.

”Ingen kan tvivla på att hennes besök försämrar förhållandet till grannlandet. Och till detta rent partipolitiska valkampanjs-stunt använder FrP-politikern både departementet och ambassaden i Stockholm, skriver han på Facebook.



SvD har sökt Heléne Fritzon för en kommentar, men hennes stab hänvisar till kommenteren till VG.
