Han kan ta över Hexagon – om Rollén tvingas lämna

Patricia Hedelius

Allt sedan de första insidermisstankarna mot Hexagons vd Ola Rollén, och senare åtalet, har det spekulerats i hur ett Hexagon utan Ola Rollén skulle se ut. Några som ska ha en klar bild över vem de vill se på posten som ny vd är enligt uppgifter till SvD Hexagons styrelse.

”Insidermisstankarna mot Ola slog ner som en bomb i styrelsen. Men det som inte kommit fram är att det redan fanns en plan över vem man vill se som hans efterträdare”, säger en person med insyn i frågan.

”Ola Rolléns bolag Greenbridge bildades i början på 2016 och Ola har ju vid flera tillfällen gjort klart att han inte skulle stanna för evigt i Hexagon”, fortsätter personen.

Ola Rollén häktades av norsk polis den 29 oktober 2016. Misstankarna gäller insiderhandel i biometribolaget Next Biometrics under hösten 2015. Misstankarna ska ha fått Ola Rollén själv att vilja skjuta upp planerna på att lämna vd-posten. Att sluta skulle kunna uppfattas som att han kliver ner på grund av misstankarna och det blir ett trist avslut på en lång och av många hyllad vd-karriär. Det vill Ola Rollén undvika.

Men samtidigt har resten av styrelsen enats kring en kandidat som man har tagit fram internt. Flera källor pekar ut Mattias Stenberg, som den som styrelsen vill se som Ola Rolléns efterträdare. Han är idag divisionschefer och ansvarig för Power, Process & Marine, (PP&amp;M) samt Safety & Infrastructure i Hexagon.

Mattias Stenberg har haft ledande befattningar sedan han kom till Hexagon 2009, bland annat som ansvarig för företagsförvärv, investerarrelationer samt strategisk planering och företagsutveckling. Han kommer närmast från en befattning som strategidirektör på Hexagon. Mattias Stenberg har en civilekonomexamen från Linköpings universitet och en examen i datavetenskap från Stockholms universitet.

I mars i år åtalades Ola Rollén för insiderbrott. Hexagons styrelse gav då Ola Rollén fullt förtroende att fortsätta som vd trots misstankarna. Men det ska finnas ledamöter som var mindre helhjärtade i det beslutet, även ett par större ägare var mer tveksamma än andra.

”Styrelsen har haft sin favorit klar en längre tid nu och det finns en viss frustration över hur situationen sett ut. Tiden till Ola Rolléns rättegång är en transportsträcka”, säger en annan källa med insyn i Hexagon.

Rättegången i Oslo mot Ola Rollén startar den 30 oktober i höst, och beräknas pågå till den 1 december. Ola Rollén har sagt att han ska kvarstå som vd under rättegången, och att han tänker sköta vd-jobbet på distans.

Uppköpsspekulationer är en annan pusselbit i Ola Rolléns exit. Den 13 juni kom uppgifter i Wall Street Journal om att det finns köpare och att ett pris på 174 miljarder diskuterats. Dagen efter steg aktien 12 procent på spekulationerna. Många tänkbara köpare har pekats ut i media. Men enligt uppgifter till SvD så är intresset för Hexagon svalt.

Det amerikanska bolaget Danahers avknoppade bolag, Fortive, pekas ut som en intressent. Men det ska bara ha gällt en av Hexagons divisioner. Tidigare, flera månader innan uppgifterna i WSJ, ska General Electric tittat på hela Hexagon. Men intresset för en affär blev aldrig konkret, enligt källor till SvD. Uppköpsspekulationerna ska istället ses i ljuset av vad som händer Ola Rollén och vad han vill, menar flera källor.

”Det är klart att Ola helst av allt ser ett bud på Hexagon med ett bra premium, det blir en naturlig avslutning för honom som vd. Nu lutar det åt att rättegången blir hans avslut, säger en person.

SvD Näringsliv har sökt styrelseordförande Gun Nilsson och vd Ola Rollén för en kommentar. Ola Rollén vill inte kommentera uppgifterna utan hänvisar till pressmeddelandet i juni där Hexagon skrev att bolaget utvärderar regelbundet olika möjligheter för bolagets framtida inriktning, om dessa utvärderingar skulle leda fram till något konkret resultat kommer marknaden omgående att informeras.
