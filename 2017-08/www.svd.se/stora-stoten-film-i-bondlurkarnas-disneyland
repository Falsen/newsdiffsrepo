Logan lucky
Stora-stöten-film har skoj med vulgodetaljerna

Jan Söderqvist

Två stycken halvt om halvt invalidiserade bröder i West Virginia – USA:s avfolknings-, missbruks- och arbetslöshetsepicentrum. Jimmy Logan (Channing Tatum) är halt på ena benet, vilket inte bara ödelade hans karriär inom amerikansk fotboll, utan även renderade honom avsked från senaste påhugget i byggsvängen. Man kunde inte ha kvar honom av försäkringsskäl, hette det. Och broder Clyde (Adam Driver) fick en underarm bortsprängd i Irak, vilket dock inte hindrar honom från att arbeta som bartender. Men ständigt ältar han sin jämmerliga ramsa om familjen Logans eviga otur.

Vi som har läst JD Vances omtalade memoarbok ”Hillbilly elegy” förväntar oss kanske en god portion missmod, kryddad med diverse politiska tokerier, när vi bänkar oss inför ”Logan lucky”. Men det här är något annat: muntra upptåg och hälsosam skepsis gentemot överheten i ett bondlurkarnas blankpolerade Disneyland där ingen är utslagen på riktigt, utan bara klurigt oborstad och proletärt uppstudsig. Steven Soderbergh har mycket skoj med vulgodetaljerna, inte minst i kvinnornas kostymering och make-up.

Till sin uppbyggnad är det här ännu en story-om-den-stora-stöten; Soderbergh har gjort den många gånger förut i filmer som ”Ocean’s eleven” och dess många efterföljare. Det är samma ingredienser. Till att börja med ska det, utöver en simpel önskan att berika sig, finnas en personlig tagg i sidan som skänker ett mått av rättfärdighet åt hela företaget. George Clooneys Danny Ocean kände sig bestulen på sin vackra kvinna, vilket drev honom att avlägsna en stor diamant från en ohederlig hårding i Las Vegas. För Jimmys del handlar det här om att han vill råna den racingbana varifrån han just har fått sparken. Här omsätts mycket pengar under en tävlingshelg, pengar som skulle kunna göra bättre nytta i alternativa byxfickor. På så sätt blir det återigen fråga om en gentlemannamässig Robin Hood-kupp. Men i ny miljö.

Därefter följer rekryteringen av ett färgstarkt rövarband. Bröderna Logan tar hjälp av sin syster Mellie (Riley Keough) som är hårfrisörska till yrket, samt kassaskåpssprängaren Joe Bang (Daniel Craig) och dennes båda inte alltför sluga bröder. Men Jimmy är slug så det räcker och blir över. Framför allt är han måttfull, vet att inte bli för girig. Utan att säga för mycket, kan jag avslöja att denna listiga återhållsamhet blir det som bestämmer utgången av det hela.

Soderbergh imponerar med sin fingerfärdighet, och ”Logan lucky” är förvisso underhållande. Men under godmodigheten skymtar ritningar och byggställningar. Här finns ett drag av mekanisk process och upprepning. Och det hade inte skadat om miljön hade varit mer än bara miljö, eller om gemytet hade kompletterats med någon liten skärpa i någon kant.
