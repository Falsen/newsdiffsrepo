Oneiron. En fantasi om sekunderna efter döden
Spektakulär roman om livet efter döden

Therese Eriksson

Vad händer efter döden? Det spelar ingen roll om man ens tror på konceptet ”efter döden” eller ej; tanken på vad som eventuellt skulle kunna ske på andra sidan är ändå kittlande. För 17-åriga Ulrike från Salzburg handlar sekunderna efter dödsögonblicket om att en kvinna placerar ansiktet mellan hennes lår och ger henne en explosiv orgasm. Sämre föreställningar om övergången till dödsriket kan man göra sig. Det visar sig strax att Shlomith, kvinnan som utfört akten, gjort det av en specifik anledning och i samråd med de ytterligare fem kvinnor hon har omkring sig. Mycket snart kommer Ulrike att tappa sin förmåga till njutning – ja, till att känna något överhuvudtaget – detta är en sista chans, en gåva.

Laura Lindstedts roman ”Oneiron”, med undertiteln ”En fantasi om sekunderna efter döden”, börjar på full effekt. Sju kvinnor från olika delar av världen, med sina egna livsöden och dödsorsaker, kommer samman i ett tomt, vitt rum; ett rum som egentligen inte är ett rum i vanlig mening, eftersom det saknar väggar, golv och tak. Det är en omgivning helt i vitt, där inga vanliga fysikaliska lagar råder. Det är en fantasi om ett tillstånd och en process under vilken de sista resterna av liv bit för bit lämnar människan. Det är ett drömland – detta Oneiron som fått sitt namn från grekiskans ord för dröm – eller snarare: ett drömt land. Men, innan döden gör sitt slutgiltiga arbete hinner dessa sju kvinnor lära känna och berätta sina liv för varandra.

Storyn är enkel och utan överraskningar – alla dör i början liksom i slutet. Men av denna hisnande fantasi bygger Laura Lindstedt en intrikat och djupt egensinnig roman. Kvinnornas röster bildar ett körverk där den ena stämman är lika viktig som den andra, alldeles oaktat hur hierarkierna i jordelivet ser ut. Det är som om Lindstedt tagit den gamla tanken om att inför döden är vi alla lika, och gett sig in i det svåra projektet att gestalta det.

Och som hon gör det! Utan att det verkar det minsta sökt blandar hon såväl olika texttyper (tidningsklipp, journaltexter, uppslagsverk) som stilarter (slängig prosa, filosofiska miniessäer) och en uppsjö av popkulturella och finlitterära referenser. Det som kunde bli spretigt och rörigt undviker att bli det på grund av en skicklig författare som vet att härbärgera det kaotiska stoff som människolivet utgörs av.

Flerstämmiga verk dras alltid med det oundvikliga i att både författare och läsare får sina favoriter. För egen del hade jag gärna läst mer om cancersjuka Wlbgis från Nederländerna eller brasilianska Rosa Imaculada som fått en hjärttransplantation och börjat känna sin 18-årige donators känslor. För även om Lindstedt fördelar ordet hyfsat jämnt mellan sina protagonister är det ändå tydligt att den som gjort anspråk på mest utrymme i livet också är den som får det i romanen. Shlomith, performancekonstnären som vigt de sista tio åren av sitt liv att svälta sig ner till 28 kilo, är den som lämnar de tydligaste avtrycken i denna roman.

I förhållande till romanens själva idé är det också rimligt att Shlomith, som till skillnad från de andra kvinnorna aktivt närmat sig döden, ges det utrymmet. Om övriga sex personer är drabbade av sjukdom, våld eller slump har Shlomith i konstens namn konsekvent valt att arbeta med döden som potentiell risk. Hennes sista verk – en föreläsning om judiskhet och anorexi – krävde tio år av förberedelser och till sist också hennes liv.

Shlomith är en fascinerande romanfigur, inte tu tal om det, men än mer så är de ordinära, icke-offentliga, liv som romanens övriga kvinnor levt. Och i romanens första del är det också berättelserna om deras liv före döden som griper tag mer än de spekulativa delarna om tillståndet i det vita dödslandskapet. Fantasin om sekunderna efter döden blir riktigt spännande först i bokens andra del, där var och en bevittnar sitt eget dödsögonblick och sedan upplöses inför de andras blickar. Lindstedt syr ihop sin osannolika berättelse med de flinkaste av författarhänder – ”Oneiron” är en spektakulär roman.
