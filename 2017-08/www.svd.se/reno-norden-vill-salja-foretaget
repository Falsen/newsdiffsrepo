Reno Norden vill sälja företaget

TT

– Man försöker aktivt hitta köpare till bolaget. Alternativet är för långivarna att ta över driften av bolaget eller sätta det i konkurs. Det är lite det sista halmstrået man söker här, säger Joakim Bornold, sparekonom på banken Nordnet som följt Reno Norden under en längre tid.

Reno Norden har blivit uppmärksammat i och med sopstrejken i Stockholm där ett femtiotal sopåkare gick ut i en så kallad vild strejk i protest mot bland annat sänkta löner.

Långivarna verkar dock ovilliga att ta över bolaget, enligt Bornold, och det mesta pekar på en försäljning där vissa delar köps upp och andra delar försätts i konkurs. Reno Norden går som bäst i Sverige, men har verksamheter i Norge, Danmark och Finland som inte går lika bra. Det är troligtvis dem man kanske tittar på att sälja, enligt Bornold.

Bolaget gick in på Oslobörsen för tre år sedan och aktien har sjunkit 97 procent sedan dess, från 233 kronor till runt sex kronor i dag.

– Det finns inget värde kvar i bolaget, aktieägarna kan inte förvänta sig att få ut någonting, säger Joakim Bornold.

I Sverige har Reno Norden kontrakt i 26 kommuner.

– Tittar man på danska kommuner som har Reno Norden som sophämtare så förbereder man sig på en konkurs. Och det hoppas jag att de svenska kommunerna gör också.

Men enligt en klausul i kontraktet har Stockholm vatten och avfall rätt att ta över både personal och vagnpark om så sker.

Den eventuella försäljningen av Reno Norden ska vara klar det sista kvartalet i år.
