Företag rasar mot vinstförbud: ”Krigsförklaring”

Birgitta Forsberg

– Vi talar här om grunderna för allt entreprenörskap och företagande, som att förstå att företag behöver vinst, inte förlust, för att kunna växa, skriver Barbara Bergström i ett e-postmeddelande.

Hon hävdar att Reepalus förslag inte går att genomföra i praktiken, varken legalt eller tekniskt.

– Sverige behöver tusen nya grundskolor de närmaste tio åren, och Internationella Engelska Skolan får hela tiden förfrågningar från kommuner om vi kan komma och hjälpa till med att etablera skolor av hög kvalitet. Kommunerna klarar det inte själva, skriver hon.

Barbara Bergström sålde år 2012 större delen av skolkoncern till det amerikanska riskkapitalbolaget TA Associates för nästan 700 miljoner kronor. För ett år sedan noterades skolbolaget på börsen. Barbara Bergström är vice ordförande och ännu stor ägare.

De privata företagen som driver skolor, vård och omsorg är uppenbarligen oroade över att regeringen är beredd att lägga ett skarpt förslag redan nästa år. Ändå verkar företagen inte tro att förslaget är mer än ett politiskt spel.

Den bedömningen gör både Barbara Bergström och Alexander Wennergren Helm, koncernchef för det Wallenbergägda vårdbolaget Aleris.

Alexander Wennergren Helm är inte förvånad över att regeringen nu planerar att lägga ett förslag om någon typ av vinstförbud eller vinstbegräsning.

– Jag är egentligen inte så förvånad. Ser man till riksnivå så verkar politikerna vara mer fokuserade på att positionera sig inför kommande budgetförhandlingar än att vi ska ha resurser att klara framtida behov av vård och omsorg.

Om det ändå kommer ett vinstförbud i linje med Reepalu-utredningens förslag så skulle det slå hårt mot branschen även om stora företag som Aleris har större möjligheter att hantera det.

– Förmodligen skulle det slå mycket hårdare mot små aktörer, som inte har samma finansiella resurser. Vi kan på ett helt annat sätt lägga pengar på att blåsa upp balansräkningen än vad en liten aktör som drivs av två tre läkare eller sjuksköterskor kan, säger Alexander Wennergren Helm.

Men han tillägger att ett vinststopp skulle göra det mycket mindre intressant att investera i nya äldreboenden.

– Det kommer att behövas 300 nya äldreboenden i Sverige de kommande åren men om vi inte ser att vi kan få en avkastning så är sannolikheten liten att vi vill vara med och investera i dem, säger han.

En så stor utbyggnad av sektorn innebär en stor utmaning för branschen, hävdar Alexander Wennergren Helm.

– Att den offentliga sektorn skulle kunna spara pengar genom att inte anlita privata vinstgivande företag är helt enkelt fel eftersom vi i den privata sektorn ofta driver verksamheter för en lägre kostnad än kommunerna, säger han.
