Jonas Fröberg:
Vad ska elbilsägare i lägenhet göra – rulla ut en sladdvinda?

Jonas Fröberg

Det kom ett skarpskuret mejl. SvD-läsaren Torben Saermark, boende i Vasastan i Stockholms innerstad har just bytt från en dieselbil till en ny laddhybrid. Läs här vad han skriver: ”Problemet är att i Vasastan finns endast två (2) laddställen (ett fungerar inte då någon har kört på det) och det är samma i hela Stockholm. Man är inte förberedd för elbilar och allt prat är tomt. Ta upp detta och skriv att endast folk med villa kan köra elbil. För det är sanningen.”

I praktiken måste elbilsägare kunna ladda elbilen över natten – och det är det stora problemet för dem som bor i lägenhet. Vad ska de göra – rulla ut en sladdvinda?

”Det är inte så enkelt i större städer att hitta laddmöjligheter. Här måste aktörerna, staden som har gatumark och fastighetsägarna ta ett mycket större grepp”, säger Anders Lewald, seniorrådgivare på Energimyndigheten som ansvarar för nationell samordning av laddinfrastruktur – som ändå pekar på Stockholm som gott exempel.

Statens ansvarige säger alltså att det görs för lite. Oops.

Ur rödblommiga rikspolitikers munnar kommer samtidigt löften om att koldioxidutsläppen från Sveriges vägtransporter ska minska med 70 procent fram till 2030, räknat från 2010. Tillbaka till verkligheten: trots allt fler goda laddhybrid- och elbilsalternativ är bara 4,1 procent av nybilsförsälj- ningen supermiljöbilar (i prak- tiken el- och laddhybrider). Det ger Sverige en hedrande andraplats i Europa men hos ettan, Norge, är runt 35 procent laddbara bilar och framförallt: Sveri-ges takt räcker inte. Och här finns ett samband med antal elstolpar: i dag finns 1 050 laddstationer i Sverige och nu pågår projekt för att öka takten. Naturvårdsverket är ansvarigt för det så kallade Klimatklivet – där bostadsrättsföreningar och juridiska personer får ansöka om stöd för att bygga laddstolpar. 700 miljoner kronor delas ut årligen sedan 2015 – men hittills har totalt bara runt 175 miljoner delats ut till laddinfrastruktur – man kämpar nämligen om pengar med bland annat dyra biogasfabriker.

Stockholms stad bygger ”laddgator” – alltså laddplatser på gator, men det går långsamt. På riksnivå finns EU-projektet Great som ska koppla samman Stockholm, Oslo, Malmö, Köpenhamn och Hamburg och fram till slutet av 2018 ska 70 snabbladdare placeras ut. Gott så. Men Fredrik Daveby, vd på Motormännen, är stenhård: han menar att det måste vara lika lätt att hitta en laddstolpe som en bensinmack. Och Anders Lewald, som alltså är statens ansvarige för laddsamordningen säger rakt ut: ”Ska vi reducera koldioxid- utsläppen med 70 procent går det nog inte fort nog.”
