”Ta dieselkritiken på allvar, Bil Sweden”



I bilar med några år på nacken finns ett närmast totalt fossilberoende, ofta en hög bränsleförbrukning och en bristfällig avgasrening. Därtill en otillräcklig trafiksäkerhet. Det är bra att också Bil Sweden inser att de under lång tid torgfört undermåliga produkter (SvD Debatt 23/8), och att de nu vill hantera detta problem. Att minska klimatpåverkan från den befintliga fordonsflottan är också helt avgörande för att till år 2030 nå den fossiloberoende fordonsflotta med 70 procent minskad klimatpåverkan som riksdagen nu beslutat om.

Men från insikt till handling kan steget vara långt, och Bil Sweden presenterar inga förslag på hur problemet ska hanteras – bara att skatten på nya bilar med höga utsläpp borde sänkas. Det är knappast effektivast tänkbara åtgärd för att minska äldre bilars utsläpp.

I Tyskland återkallas över fem miljoner dieselbilar – fler än det finns bilar totalt i Sverige – för att med mjukvaruuppdateringar minska utsläppen. Det sker efter en överenskommelse mellan regeringen och bilindustrin, som vill undvika ett totalt dieselförbud i städerna. Uppgörelsen, som också innehåller skrotningspremier för äldre bilar, visar att ett konstruktivt agerande från bilbranschen kan gynna alla parter; miljön och klimatet, konsumenten och branschen självt.

Också i Sverige diskuteras dieselförbud, bland annat avråder Stockholms trafikborgarråd från att köpa dieselbil och finansmarknadsministern stöttar förslag om zoner där dieselbilar inte tillåts. Dessa signaler tål att tas på större allvar än Bil Swedens vd gör, som avfärdar kritiken med påståendet att dieselbilar är bra – ”framför allt för kvinnor, som inte gillar att tanka” (SVT Morgon 2/8).

På liknande sätt ser vi hur en lång rad bilföretag agerar kraftfullt för hållbar mobilitet, där bilen samverkar bättre med andra trafikslag och där det blir enklare att ha tillgång till bil utan att äga den. Bilpooler, tjänstecyklar och samåkning är bara tre av de många initiativ samhället har anledning att applådera. Även i detta arbete finns ett utrymme för Bil Sweden att gå bättre i takt med omvärlden.

Bil Sweden är, precis som bilindustrin, på en förändringsresa. Vi hoppas kunna möta dem i gemensamma satsningar på bilpooler, samåkning och andra moderna aspekter av grön mobilitet. Men lösningen är inte att minska kraven på framtidens bilar, utan rensa i en historia som lett till stora hälso- och miljöproblem. Sett ur det perspektivet väljer vi att se ett Bil Sweden som är på rätt väg, till glädje för trafikanter, folkhälsa, miljö, klimat – och inte minst dem själva.

Mattias Goldmann

vd, gröna och liberala tankesmedjan Fores med 2030-sekretariatet
