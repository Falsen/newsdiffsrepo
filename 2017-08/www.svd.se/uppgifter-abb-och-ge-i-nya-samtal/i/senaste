Uppgifter: ABB och GE i nya samtal

TT

Den amerikanska industrijätten General Electric (GE) har återupptagit samtalen om att sälja en del av sin verksamhet till schweizisk-svenska industrikoncernen ABB. GE har sänkt det begärda priset och hoppas att det ska hjälpa försäljningen, uppger källor med insyn i förhandlingarna.

Åtgärden visar tydligt att den nye vd:n John Flannery, som tog över rodret för GE den 1 augusti, är fast besluten att fortsätta avyttra delar av företaget som inte tillhör kärnverksamheten.

GE hoppas nu kunna sälja sin verksamhet för industriella lösningar för lite mer än 2 miljarder dollar, drygt 16 miljarder kronor. Ursprungligen begärde företaget mer än 3 miljarder dollar för verksamheten. Förhandlingarna avbröts i juli då parterna inte kunde komma överens om priset.
