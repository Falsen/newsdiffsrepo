Varning för bluffsamtal till äldre

TT

En äldre person rings upp av någon som säger sig vilja boka in ett hembesök för sjukvård, men det hela är bara en bluff för att försöka luras.

Nu varnar Surahammars kommun för dessa samtal. Kommunen eller primärvården jobbar inte med att boka in hembesök för sjukvård via telefon på det här sättet, rapporterar SR P4 Västmanland.

– Vi bedömer det som väldigt allvarligt, säger Martina Nordin, socialchef i Surahammars kommun, till Sveriges Radio.

– Min uppmaning är ju att man inte ska boka de här hembesöken, säger Martina Nordin.

Tidigare har polisen och kommuner i andra län varnat äldre för bluffsamtal av liknande typ.
