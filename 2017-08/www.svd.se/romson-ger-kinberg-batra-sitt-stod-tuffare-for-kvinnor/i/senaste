Romson ger Kinberg Batra sitt stöd: Tuffare för kvinnor

Johan Hellekant

Miljöpartiets tidigare språkrör Åsa Romson har erfarenhet av hur det är att plötsligt tvingas bort från en ledarroll inom toppskiktet av den politiska sfären.

Nu varnar hon för att "idealbilden av politiker" har förändrats på ett sådant sätt att kvinnor missgynnas, något som också kan ha bidragit till att fälla Anna Kinberg Batra.

– Det intressanta ur genussynvinkel är vad idealbilden av "den rätte företrädaren" är, säger Åsa Romson till SvD.

– I Moderaternas fall är det tydligt att man gick åt höger efter Reinfeldt. Det finns visserligen många starka högerkvinnor runt om i världen, men ser man på detta i en svensk kontext ökar kraven på att vara lite grov, och gärna populistisk – en bild av en slugger snarare än den kvinnliga politiker, präglad av ordning och professionalitet, som Anna Kinberg Batra står för.

Det var våren 2016 som Åsa Romson fick beskedet att hon inte skulle bli omvald på Miljöpartiets kongress. Hon kan alltså lätt identifiera sig med den situation som Anna Kinberg Batra har hamnat i.

– Det finns perspektiv där kvinnliga partiledare har ett särskilt systerskap, säger Åsa Romson som också nämner den alldeles särskilda exponeringen i sociala medier med "många brutala påhopp" på kvinnliga ledare.

Vad är tuffast med att tvingas bort som ledare?

– Att inte få fullgöra sitt uppdrag. Att inte få vara med och skörda frukterna av det som man har varit med om att så.

Vilka tips ger du till Anna Kinberg Batra?

– Att hon inte ska ha så bråttom att hon lämnar allt bums. Hon kan räkna med att partiet kommer att hantera henne med silkesvantar efter en så uppslitande process. Men hon måste också vara beredd på att kolleger behöver bearbeta detta på sitt sätt. Det innebär att hon själv måste snacka av sig och bearbeta i en annan krets, helst i ett nätverk av vänner.

Åsa Romson berättar att hennes väg vidare just nu har blivit att klippa banden helt med partipolitiken. I höst sitter hon alltså inte längre kvar i riksdagen.

– Nu leder jag en statlig utredning om den svenska miljöövervakningen. Jag är ju jurist i botten. Så har jag en del forskningsansökningar på gång, och ägnar familjen lite mera tid än vad jag kunde som språkrör.
