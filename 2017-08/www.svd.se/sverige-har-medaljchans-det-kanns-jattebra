Sverige har medaljchans: "Det känns jättebra"

TT

Malin Baryard Johnsson, Douglas Lindelöw och Peder Fredricson och Henrik von Eckermann. Det är de fyra ryttarna som finns med i Sveriges hopplag.

Och för Fredricson gick det riktigt bra i går.

– Han känns bättre än någonsin, säger han om hästen All in.

Fredricson – som tog silver i OS i fjol – leder den individuella tävlingen på noll fel, före tysken Marcus Ehning (0,59 fel) och portugisiskan Luciana Diniz (0,67). Men en sak i sänder, en runda och en dag i taget. Det är Fredricsons melodi och från OS lyckosamma koncept.

– Min plan var faktiskt inte att vinna utan att hamna bland de tio bästa. I början av en lång vecka är det viktigaste att få hästen att hoppa bra – och det gjorde han, sade Fredricson efter den felfria ritten i går.

Den individuella finalen avgörs inte förrän på söndag eftermiddag. Innan dess är uppdraget att hjälpa hopplandslaget till en medalj i lagtävlingen sent i morgon kväll. Fredricsons fenomenala runda i går såg till att Sverige blir att räkna med och att laget går in i dagens andra omgång med en positiv känsla.

Laget är trea på 7,21 fel. Schweiz leder på 5,15, före Frankrike på 6,78.

Däremot försvann i praktiken Henrik von Eckermanns förhoppningar om en individuell EM-medalj. Ett rejält dopp i vattenhindret och en vägran fick sekunderna att rinna i väg och han landade först på 64:e plats på 9,19 fel..

Nu får han först och främst bidra i lagets medaljjakt.

Och det finns bra möjligheter till att det blir svenskt på pallen. Douglas Lindelöw red felfritt i går och då Malin Baryard Johnsson också stod för en hygglig prestation kunde von Eckermanns resultat strykas.

– Vi är absolut med och det känns jättebra, säger förbundskapten Henrik Ankarcrona efter fyra av tolv rundor.
