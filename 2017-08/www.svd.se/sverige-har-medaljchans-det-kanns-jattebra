Fredricson: "Jag hoppas vi sitter här igen"

TT

Det är svenskt guldläge inför lagfinalen i hoppning på Ullevi. Marginalen ner till tvåan Schweiz är mindre än tre fel, det vill säga mindre än en rivning.

Sverige har avgörandet helt i egna händer och hovar. Tre svenska nollor och Fredricson, Malin Baryard Johnsson, Douglas Lindelöw och Henrik von Eckermann når hela vägen fram till EM-guldet.

I så fall svensk ridsports första i hoppning.

Och som om det inte räcker leder Fredricson individuellt. Han och All In stormar fram mot söndagens final. Just nu är han den självklare favoriten efter uppvisningarna i tidshoppningen och i torsdagens andra runda i Göteborg.

Ekipaget har inte rivit ett hinder, inte fått ett tidsfel, knappt rört en bom.

Men en sak i sänder. All fokus ligger på att ta det där lagguldet som hopplandslaget ytterst sällan varit i närheten av.

– Vi kan göra något historiskt tillsammans. Bara det är en fantastisk upplevelse i våra liv. Men vi måste göra om det vi gjorde i dag först, säger Fredricson.

– Nu ska vi ladda om och hålla det här.

Det var en dag när det när det mesta stämde. Henrik von Eckermann studsade tillbaka efter misslyckandet i tidshoppningen. Visserligen fick han ett tidsfel med Mary Lou, men det var den start laget behövde. Malin Baryard Johnsson följde upp med en vådlig men felfri runda på Cue Channa.

– Det krävdes att sitta still. Det var väldig fokus på det. Det är svårt när man inte får hjälpa till på de stora hindren, men hon skulle absolut inte vara i en bom. Hon var fantastisk, säger Baryard Johnsson om sitt sto.

Den enda svenska rivningen kom på det sista hindret för Douglas Lindelöw – och det var inte Zacramentos fel.

– Ett löjligt misstag av mig, säger Lindelöw.

Sist ut hängde det – som vanligt – på Peder Fredricson. När han drev "Allan" över det sista hindret steg jublet på Ullevi. Alla visste vad det innebar: dubbelt svenskt guldläge.

Efter två dagars tävlande i dagsljus avgörs finalen sent på kvällen och under Ullevis skarpa elljus.

– Det är lite nya förutsättningar när vi ska hoppa under strålkastarljus. Vi var inne här i måndags och kände på det lite. Jag tror att strålkastarljuset här är väldigt bra. Jag tror inte att det blir några skuggor. Det kanske kan skina lite i vattengraven – om den nu är med. Det är inte säkert eftersom den har varit med två gånger.

– Det blir lite annorlunda, men för mig tror jag att det blir bättre, säger Fredricson.

I lagtävlingen skuggas Sverige (8,21 fel) och Schweiz (11,15) av främst Irland (12,11), Belgien (12,11), Italien (15,25) och Tyskland (15,52).

Individuellt jagas Peder Fredricson (0 fel) av tysken Marcus Ehning (0,59), portugisiskan Luciana Diniz (0,67) och fransmannen Kevin Staut (0,91).
