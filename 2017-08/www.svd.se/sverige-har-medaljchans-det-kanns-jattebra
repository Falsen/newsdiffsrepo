Sveriges lag i guldläge inför hoppfinal

TT

Efter en ojämn inledning i onsdags gjorde Sverige en stabil insats andra dagen på Ullevi, och kunde avancera från tredje till första plats inför fredagskvällens avslutning. Den kommer att avgöras i elljus, vilket är ovant för de flesta ryttare och hästar.

På torsdagen red både Malin Baryard Johnsson och Peder Fredricson felfritt, till glädje för en jublande hemmapublik.

Henrik von Eckermann, som hade en tung första dag, klarade nu alla hinder men fick ett tidsfel.

Douglas Lindelöw rev på banans allra sista hinder, och räknades bort ur lagets resultat.

Sverige leder nu lagtävlingen med 8,21 fel. Tvåan Schweiz har 11,15. På delad tredje plats har både Irland och Belgien 12,11 fel.

Först ut var Henrik von Eckermann. Efter onsdagens tramp i vattenhindret manade han nu på hästen Mary Lou ordentligt före språnget på just det stället. De tog sig över, och hade heller ingen rivning. Däremot tog ekipaget längre tid på sig runt banan än tillåtet, och fick ett fel för det.

Lite senare gladde Malin Baryard Johnsson och hennes Cue Channa publiken med en helt felfri runda. Baryard märkte redan på uppvärmningen att hästan var "supertaggad", och blev lite rädd att den skulle vara för känslig inne på banan.

– Det krävdes att sitta still. Väldigt fokus på det. Det är svårt när man inte får hjälpa till på de stora hindren, säger Malin Baryard Johnsson om hur hon fick rida Cue Channa.

Men hon märkte snabbt att hästen var fokuserad.

– Hon skulle absolut inte vara i en bom, säger Malin Baryard Johnsson om Cue Channa, och lägger till:

– Hon var fantastisk i dag.

Tredje svensk ut på Ullevi var Douglas Lindelöw. Han såg ut att gå mot en felfri runda på Zacramento. Men på det allra sista hindret fick hästen inte riktigt hovarna med sig, och rev till ett besviket sus från publiken. Det gav fyra fel, och Lindelöws resultat räknades alltså bort i lagtävlingen.

OS-tvåan Peder Fredricson på All In var sista svenska ekipaget, och fortsatte imponera med en ny felfria runda över hindren.

Sist ut av alla var Schweiz storstjärna Steve Guerdat. Men han fick både en rivning och ett tidsfel, och tappade därmed ledningen till Sverige.
