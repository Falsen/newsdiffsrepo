Bra start för hopplaget andra dagen

TT

Förbundskapten Henrik Ankarcrona hade fortfarande hopp om medalj i lagtävlingen efter det svenska lagets ojämna första runda.

– I och med att vi ligger mindre än ett nedslag (fyra fel) från ledaren har vi chansen att nå ända upp, sade han inför torsdagens tävling på Ullevi.

Först ut var Henrik von Eckermann, trean i vårens världscupfinal, som fick en tung EM-start i onsdags. Ett rejält dopp i vattenhindret och en vägran fick sekunderna att rinna i väg och han landade först på 64:e plats på 9,19 fel. Redan där försvann i praktiken von Eckermanns individuella medaljchans. I lagtävlingen blev hans resultat det som fick räknas bort.

På torsdagen manade von Eckermann på sin häst ordentligt inför vattenhindret, klarade sig över och hade heller ingen rivning. Däremot tog ekipaget längre tid på sig runt banan än tillåtet, och fick ett fel för det.

Lite senare gladde Malin Baryard Johnsson och hennes Cue Channa publiken med en helt felfri runda.

Douglas Lindelöw och Peder Fredricson startar senare.

För OS-tvåan Peder Fredricson gick det riktigt bra första dagen.

– Han känns bättre än någonsin, säger Fredricson om hästen All In.

Fredricson ledde den individuella tävlingen efter första dagen på noll fel.

Den individuella finalen avgörs inte förrän på söndag eftermiddag. Innan dess är uppdraget att föra laget till en medalj i lagtävlingen sent i morgon kväll.

Laget var trea efter första dagen på 7,21 fel. Schweiz ledde på 5,15, före Frankrike på 6,78.
