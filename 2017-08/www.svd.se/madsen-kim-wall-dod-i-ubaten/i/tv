2017-08-21T08:03:26.000Z

Advokaten: Madsen lättad över att det kommit ut

Johanna Cederblad

I förhör i samband med häktningsförhandlingen i Köpenhamns tingsrätt lördagen den 10 augusti har Peter Madsen sagt att det skett en olycka ombord på ubåten, och att Kim Wall omkommit och att han har sänkt hennes kropp till havs.

Det innebär att polisen nästan från start har varit inriktad på att Kim Wall har omkommit. Ändå har polisen gått ut med att man hoppats finna henne vid liv, först i slutet av förra veckan ändrades inriktningen officiellt till att man söker efter en död kropp.

Men polisen vill inte ge några som helst ytterligare kommentarer.

– Vi kan inte säga något förutom det vi gått ut med i pressmeddelandet, säger Sten Hansen, presskommunikatör vid Köpenhamnspolisen till SvD.

Uppgifterna som först kom att Peter Madsen skulle ha satt i land henne vid den danska kusten ska inte ha framförts till domstolen, som beslutade om häktningen dagen efter det att han greps. De uppgifterna gavs antagligen till de privatpersoner som räddade Madsen då ubåten sjönk, förklarar Sten Hansen.

– Detta är det han sagt till rätten.

De vill inte kommentera vilka eventuella tekniska fynd som gjorts ombord på ubåten.

Vad för slags olycka det handlar om berättar inte heller polisen.

I pressmeddelandet skriver Köpenhamnspolisen: "Den misstänkte har till polisen och i rätten förklarat att det inträffat en olycka ombord på ubåten, som har orsakat Kim Walls död, och att han därefter begravt henne till sjöss på en ospecificerad plats i Kögebukten".

Hela utredningen är omgärdad med sträng förundersökningssekretess, förklarar Sten Hansen.

– Det är helt extraordinärt att delar av en förundersökning offentliggörs på det här sättet. Men vi kan och får inte säga med, det är precis bara det här vi går ut med.

Varför polisen ändå valt att gå ut med just de här uppgifterna i det ubåtsfallet vill han inte kommentera.

Ubåtens färd ska ha skett helt och hållet i danskt farvatten, uppger Köpenhamnspolisen. Den ska ha varit i sydliga delen av Öresund samt i den norra och västliga delen av Kögebukten. Det har skett dykningar på rutten och det kommer att ske fortsatta dykningar i dag. Även helikopter kommer att användas i sökandet.

Peter Madsen är fortsatt misstänkt för dråp, och den danska polisen skriver i pressmeddelandet att man framöver kommer att vara förtegen om vad som händer i utredningen, eftersom den omfattas av förundersökningssekretess.

Han häktades lördagen den 10 augusti av Köpenhamns tingsrätt. Då har polisen fyra veckor på sig att utreda fallet innan åtal ska väckas eller en ny häktningsförhandling hållas.

När ett eventuellt åtal kan komma är inte känt. Men det kommer att dröja, tror Sten Hansen.

– Det kommer nog gå ganska lång tid. Vi måste ju hitta henne, säger Sten Hansen.

Ubåtsägarens försvarsadvokat berättar att klienten är lättad över att förklaringen har släppts. Han förnekar fortfarande brott.

– Han har hela tiden önskat att upplysningen kom ut redan i samband med häktningsförhandlingen, där han gav sin förklaring. Men polisen och åklagarsidan har haft en önskan om att det skulle ske bakom lyckta dörrar, säger advokat Betina Hald Engmark till danska TV2 utan att kommentera Madsens förklaring ytterligare.

– Min klient samarbetar med polisen och ger polisen de upplysningar som man behöver.

Köpenhamnspolisen anser sig nu ha en bild av hur ubåten rört sig i Kögebukten och Öresund. Tidigare var det okänt hur den rört sig från midnatt mellan torsdag och fredag fram till fredag förmiddag. Ubåtens färd ska ha skett helt och hållet i danskt farvatten.

– De danska sjöfartsmyndigheterna har utarbetat en konkret rutt. Jag har inga ytterligare kommentarer till det, säger Hansen.

Journalisten Kim Wall sågs ombord på Peter Madsens hemmabyggda ubåt på kvällen den 10 augusti och har varit försvunnen sedan dess. Sökandet efter svenskan fortsätter — både genom dykningar och med hjälp av sonarutrustning.
