Löfven: ”Jag fick inte informationen tidigare”

SvD

Statsministern vidhåller att han inte kände till IT-skandalen på Transportstyrelsen förrän i januari i år.

Men han anser att han borde ha fått information om den tidigt 2016, från infrastrukturministern och inrikesministern – inte från sin egen statssekreterare.

Stefan Löfvens närmaste medarbetare, statssekreteraren Emma Lennartsson, begärde omedelbart avsked i söndags. Hon motiverade det med att hon inte förstod allvaret i IT-skandalen på Transportstyrelsen i ett tidigare skede och att hon inte hade försökt ta reda på mer.

Lennartsson, och den genomlysning av IT-skandalen som regeringen inlett, hade då kommit fram till att hon hade suttit med vid minst två möten på justitiedepartementet tidigt 2016, där problemen på Transportstyrelsen togs upp.

På en presskonferens den 24 juli i år sade Löfven dock något annat. Då uppgav han att hon fick vetskap om att något var på gång på Transportsstyrelsen först i december förra året. Och i januari i år, när Lennartsson fick bekräftat att myndighetens generaldirektör skulle delges misstanke om brott, talade hon om det för statsministern.

Men statsministern anser inte att han lämnat felaktiga uppgifter om när statsrådsberedningen hade vetskap.

– Nej, jag gav en korrekt uppgift utifrån den information som förelåg precis vid det tillfället, säger Stefan Löfven i samband med en pressträff i Katrineholm.

Tycker du att hon borde ha berättat tidigare för dig?

– Man ska komma ihåg att det är så många ärenden som går runt i regeringskansliet, så jag tror att de flesta hade gjort samma bedömning som Emma Lennartsson, säger Löfven och hävdar att den information hon fick på de aktuella mötena var så övergripande.

– Men så här i efterhand när man ser hela bilden, att det faktiskt är ett lagbrott som har begåtts av en generaldirektör, ja, då kommer det i en annan dager.

Löfven anser att Emma Lennartsson informerade honom så snart hon insåg allvaret i myndighetens hantering av känsliga uppgifter. Men det var andra departement och statsråd som borde ha kommit till honom tidigare, anser han.

– Ytterst ansvarig för det var infrastrukturministern som hade ansvar för Transportstyrelsen och den minister som ansvarar för Säpo. Det var Anna Johansson och Anders Ygeman, säger Löfven om de två ministrar som fått sluta på grund av skandalen.

Stefan Löfven svarar mycket bestämt på frågor om det är uteslutet att han har suttit med på några former av möten där information getts, eller informerats på andra sätt, om vad som pågick på Transportstyrelsen före januari i år.

– Svar ja, säger han.

Det finns folk som tror att du visste tidigare än vad du säger.

– Det är självfallet så att det finns intressen som vill göra så mycket politisk skada som möjligt på regeringen och naturligtvis på mig. Men svaret är: jag fick information om detta i januari 2017, säger Löfven.

På frågan om det finns andra skäl till att Emma Lennartsson slutar än att hon anser att hon gjort misstag genom att inte ställa följdfrågor 2016 om vad som egentligen hände på Transportstyrelsen säger statsministern att det inte finns några andra skäl.

Det låter på dig som att Emma Lennartsson inte har gjort något fel. Varför slutar hon då?

– Hon drar själv den slutsatsen, att eftersom hon har suttit med vid två tillfällen där det nämns, så hade hon kunnat ställa följdfrågor. Emma Lennartsson är en väldigt noggrann person och då drar hon den slutsatsen, säger Löfven.

Liberalernas partiledare Jan Björklund är kritisk.

– Det är allvarligt att kunskap om säkerhetsläckan har funnits under mycket lång tid i statsministerns närhet utan att regeringen har agerat. Dessutom är det allvarligt att statsministerns statssekreterare har fått informationen utan att förstå att ställa följdfrågor, säger han till TT.

En rad frågor måste nu få svar, anser han.

– Jag utgår från att statsministern talar sanning, men uppgiften att han inte fått reda på något tidigare är ändå märklig, säger Björklund.

– KU måste nu fokusera sin granskning på statsministerns ansvar.

Även Centerledaren Annie Lööf pekar på KU:s pågående granskning:

– Jag tror att många människor runt om i Sverige, inklusive mig själv, är oroliga över hur krishanteringen i regeringskansliet fungerar. Det är bra och viktigt att KU:s granskning av det här informationshaveriet fortsätter. Korten måste upp på bordet, säger Lööf i en kommentar till TT.

Mikael Oscarsson (KD) är en av dem som har anmält regeringen till KU. Han tycker att Stefan Löfvens svar i dag väcker fler frågor.

– Det är förvirrande. Dimman skingras inte, säger han
