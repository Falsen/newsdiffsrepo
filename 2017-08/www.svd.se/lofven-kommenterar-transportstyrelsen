Löfven: ”Nej, jag fick inte informationen tidigare”

SvD

Hon hade då medgett att hon fått information om IT-skandalen i Transportstyrelsen tidigare än vad hon uppgett förut, men att hon inte förstått allvaret och inte heller mindes att frågan tagits upp.

På en pressträff den 24 juli uppgav statsministern en – numera – felaktig uppgift om när statsrådsberedningen fick kunskap om IT-skandalen.

– Jag gav en korrekt uppgift utifrån den information som förelåg precis vid det tillfället, säger Stefan Löfven.

Han sade också på presskonferensen att han tyckte att det var "konstigt" att tidigare infrastrukturministern Anna Johansson inte hade informerats av sin statssekreterare.

Tycker du att det är konstigt att Emma Lennartsson inte informerade dig?

– När Emma Lennartsson får uppgifter om vad som hänt i Transportstyrelsen, då berättar hon för mig. Det är skillnaden, säger Löfven.

Det tog ju nästan ett år, från det att hon hade varit med på de första mötena?

– Hon har suttit med på möten då det övergripande har beskrivits att ett tillsynsärende fortlöper på Transportstyrelsen. Vid de tillfällena hade hon ingen anledning att tro att det här var något allvarligt, säger Löfven.

Tycker du att hon borde ha berättat tidigare för dig?

– Man ska komma ihåg att det är så många ärenden som går runt i regeringskansliet, så jag tror att de flesta hade gjort samma sak som Emma Lennartsson, säger Löfven till TT.

– Så här i efterhand när man ser hela bilden, att det faktiskt är ett lagbrott som har begåtts av en generaldirektör, ja, då kommer det i en annan dager.

På en fråga från Dagens Nyheter om även statsminister Stefan Löfven medverkat på möten eller fått information om Transportstyrelsen innan januari i år svarade Emma Lennartsson i en tidigare intervju: ” Nej, det tror jag inte”.

Sveriges radio ställde nu frågan till Stefan Löfven om det är så att han kan ha varit med på något möte tidigare än januari i år där det har lämnats information om det här fallet.

– Nej, svarar statsministern då med eftertryck.

– Jag vet att jag inte har det, säger Löfven till SR.

Stefan Löfven anser att han borde ha fått information i månadsskiftet januari/februari 2016. Men ansvaret för att informera låg på närings- och justitiedepartementet.

Det finns folk som tror att du visste tidigare än du säger. Hur bemöter du det?

– Det är självfallet så att det finns intressen som vill göra så mycket politisk skada som möjligt på regeringen och naturligtvis på mig. Men svaret är: jag fick information om detta i januari 2017, säger Löfven till TT.

Texten uppdateras.
