KD-kritik mot installation på Sergels torg

TT

"Det är både olämpligt och osmakligt att Sergels torg flaggar med svenska flaggan på en krökt stång. Är det så vi vill marknadsföra vårt land för besökare, nyanlända och våra egna medborgare? Tvärtom ska vi vara stolta över vår flagga och de värden som den associeras med", säger Erik Slottner, gruppledare för Kristdemokraterna i Stockholm, i ett pressmeddelande.

Johan Wirfält är chef för Forum/Debatt på Kulturhuset Stadsteatern:

– Han har givetvis rätt till vilka åsikter han vill, däremot tycker jag att det är principiellt anmärkningsvärt att en politiker i Stockholms stad går in och har direkta synpunkter på den konstnärliga verksamhet som vi bedriver. Principen om armlängds avstånd är en god gammal svensk förvaltningstradition. Hur ställer sig Erik Slottner till den?

Johan Wirfält förklarar att det i ägardirektiven från Stockholms stad står att Kulturhuset Stadsteatern ska vara en angelägenhet för alla stockholmare med "yttrandefrihet och den konstnärliga friheten som grund".

Dessutom anser han att Mattias Norströms verk uppfyller alla kriterier i det nya uppdrag som Stadsteatern har fått av Stockholms stad om att skapa kultur på Sergels torg som präglas av både bredd och spets.

– Vårt kärnuppdrag är att värna den konstnärliga friheten, inte att marknadsföra Sverige. Den biten tar Visit Sweden hand om, säger Johan Wirfält.

Utställningen pågår 29 augusti till 12 september.
