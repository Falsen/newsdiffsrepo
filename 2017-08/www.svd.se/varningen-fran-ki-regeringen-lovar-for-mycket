Varningen från KI: Regeringen lovar för mycket

Johan Carlström

KI hade så sent som för några veckor sedan uppskattat det så kallade reformutrymmet till bara 12 miljarder – eller mindre än en tredjedel av det belopp som regeringen presenterade på torsdagen.

Magdalena Andersson förklarade den stora skillnaden med att regeringen baserat sin prognos på mer uppdaterad information om statens skatteintäkter.

KI:s prognoschef Ylva Hedén Westerdahl köper inte finansministerns förklaring fullt ut.

– Vi tror inte att intäkterna som staten får av det här starka konjunkturella läget i svensk ekonomi är permanenta i lika stor utsträckning som regeringen förefaller att tro, säger hon.

KI:s prognoschef ser i och för sig potential för en upprevidering av myndighetens egen prognos för reformutrymmet – men bara till högst 22 miljarder. Det skulle fortfarande bara motsvara drygt hälften av regeringens uppskattning.

Reformutrymmet baseras på det så kallade överskottsmålet som politikerna beslutat om. Enligt nuvarande regler måste regeringen spara 1 procent av BNP i snitt per år över en konjunkturcykel. Från 2019 kommer målet sänkas till 0,33 procent av BNP.

Regeringen målade på torsdagen upp en positivare bild av tillväxtutsikterna för svensk ekonomi än vad KI har. Den har också en mer optimistisk syn på den så kallade jämviktsarbetslösheten – arbetslösheten mot vilken ekonomin tenderar att röra sig på lång sikt.

– Det är många bäckar små som gör att regeringen får in mer pengar till statskassan helt enkelt, som de tror är långsiktiga, men som vi inte tror på, säger Ylva Hedén Westerdahl.

Regeringen bedömer att stora reformer nästa år kommer minska arbetslösheten drastiskt – från 6,6 procent i år till 5,9 procent 2018. KI har en annan syn på saken.

– Vi har svårt att se vad det skulle kunna vara för reformer som leder till en så stor nedgång i arbetslösheten. Det ska till rätt stora reformer för att få ned arbetslösheten så mycket och så fort, säger Ylva Hedén Westerdahl.
