Jan Björklund vann klart mot Birgitta Ohlsson

Jenny Stiernstedt

Liberalerna i Östergötland har som enda länsförbund låtit medlemmarna säga sitt om vem de vill se som sin partiledarkandidat. Resultatet: 62,1 procent röstade på Jan Björklund, 37,9 procent på Birgitta Ohlsson.

– Jag tycker att det är bra att medlemmarna så tydligt har lyft fram en kandidat. Det är svårare att ha två jämna. Även om många blir förvånade att Birgitta inte vann på hemmaplan, säger Lars Karlsson, ordförande för Liberalerna i Östergötland, till SvD.

Förbundet kommer följaktligen att nominera Jan Björklund till partiledare för Liberalerna.

Att Birgitta Ohlsson, som hade hemmaplan, inte gick segrande ur striden är något Lars Karlsson tror kommer att förvåna många.

– Jag tror att många hade räknat med att hon skulle vinna. Men nu har medlemmarna sagt sitt och vi har deras stöd att förorda och nominera Jan på landsmötet.

Hur tror du att det här kommer att påverka resten av partiet?

– Att Birgitta inte vann på hemmaplan kanske kan påverka hennes möjligheter. Men samtidigt är Östergötland bara ett län av många.

Valdeltagandet låg på 52,8 procent, en siffra som Lars Karlsson är nöjd med.

– Vi har haft en bra process och är nöjda över att ha haft en medlemsomröstning.

Totalt har 14 länsförbund nominerat Jan Björklund, vilket ger honom en klar fördel inför landsmötet i november. Två förbund – Uppsala och Örebro – har nominerat Birgitta Ohlsson. En handfull har inte angett något namn, eftersom det varit så jämnt mellan kandidaterna.
