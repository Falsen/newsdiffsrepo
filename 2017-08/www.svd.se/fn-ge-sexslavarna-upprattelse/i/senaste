FN: ”Ge sexslavarna upprättelse”

Gunilla von Hall

GENÈVE Just nu pågår en storoffensiv mot Islamiska statens sista starka fäste i norra Irak, Tal Afar. Samtidigt går FN ut och sätter strålkastarljuset på de tusentals kvinnor som hållits som sexslavar av IS i området. Tusentals har kunnat fly, men många befaras fortfarande vara fast i jihadisternas grepp.

De kvinnor som blivit fria måste nu få upprättelse för att rättvisa ska kunna skipas, betonar FN i en ny rapport där man intervjuat överlevare från sexslaveriet. Offren måste få medicinsk hjälp, psykiskt stöd samt ekonomiskt skadestånd.

– Det är nästan omöjligt att förstå de fysiska, mentala och känslomässiga skador som IS åsamkat dessa kvinnor. Om offren ska kunna återuppbygga sina liv, och sina barns liv, behöver de rättvisa och gottgörelse. Det brådskar att ge dem stöd, säger FNs människorättskommissarie Zeid Ra’ad Al Hussein.

Det är FN:s människorättskontor och FN:s stödmission i Irak som har gjort rapporten. Tusentals kvinnor, främst från Iraks etniska och religiösa minoriteter, har utsatts för sexuellt våld av IS sedan 2014. Särskilt drabbad är de yazidiska kvinnorna. Mer än 6 800 yazidier har kidnappats av IS sedan 2014, och runt 3 000 tros fortfarande vara i fångenskap och säljas på slavmarknader i Irak och Syrien.

Men det stora hindret mot upprättelse är Iraks svaga lagar när det gäller misshandel och sexuella övergrepp mot kvinnor, poängterar FN. Det blir en stötesten i potentiella åtal för IS-relaterade brott.

– Det finns stora juridiska svagheter i både Irak och irakiska Kurdistan som gör att man misslyckas att skydda kvinnor och barn som utsatts för sexuellt och annat våld, enligt FN-utredarna.

Ett annat problem är äktenskapsdokument och födelseattester som utfärdats i IS-områden, och inte godkänns av irakiska myndigheter. Därmed riskerar kvinnor och barn att bli utan juridisk status, vilket är särskilt problematiskt för barn som fötts av sexslavar. Enligt FN:s flyktingorgan finns nära 800 barn som registrerats av IS i deras områden.
