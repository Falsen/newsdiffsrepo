Så ska nya björnattacker förhindras

Jenny Stiernstedt

Drygt två veckor har gått sedan en 18-årig djurskötare attackerades av en björn i Orsa Rovdjurspark och senare avled av sina skador. Skolorna har just börjat och lågsäsongen är på ingång. Så sakteliga börjar vardagen åter ta plats och arbetet finna sin vanliga lunk, även för den parkpersonal som jobbar närmast björnarna.

Men som förr blir det inte:

– Jag tror aldrig att det kommer att bli sig riktigt likt igen. En kollega har gått bort och det påverkar oss alla känslomässigt. Men så sakta kommer vi tillbaka, säger Sven Brunberg, anläggningschef i Orsa Rovdjurspark, som arbetar dagligen hos björnarna.

Djurskötaren, som gjort praktik i parken och nyligen blivit anställd som säsongsarbetare, hamnade tillsammans med en familj han guidade på samma sida stängslet som två björnar.

Djuren – ett av dem eller båda – hade grävt sig under det 90 centimeter djupa betongskydd som skulle hålla dem på rätt sida av hägnet. Exakt hur olyckan gick till och kunde inträffa hoppas man att förundersökningen ska kunna visa. Just nu råder sekretess.

Den björn som anföll skötaren avlivades på plats, den andra fördes till ett annat hägn.

Några nya stängsel eller andra skydd har rovdjursparken ännu inte byggt upp, först ska samtliga utredningar säga sitt. Dock har rutinerna förändrats. Nu ser man till att det alltid finns minst två barriärer mellan människa och djur – tidigare kunde det räcka med ett stängsel.

Att björnarna gräver är dock snarare regel än undantag. I det vilda söker de föda och bygger iden, och Sven Brunberg visar på flera ställen längs inhägnaderna där parkens totalt 15 brunbjörnar bökat runt.

Och de gör det med kraft:

– De har inga problem att flytta omkring stora stenbumlingar. Och det blir lite lättare för dem att gräva för varje gång, eftersom jorden blir mindre kompakt.

Så sent som i våras tvingades parken att avliva en björn som visat sig vara en alltför ivrig grävare. Andra gånger kan det räcka med att flytta enskilda individer till andra parker.

Hur Orsa Rovdjurspark i stort påverkas av händelsen har Sven Brunberg svårt att svara på. På nästan måndagstomma stigar promenerar Evy Stenklyft och Kerstin Nordlander som båda besöker anläggningen för första gången. För dem gjorde björnattacken varken till eller från när de bestämde sig för att åka söderut för att titta på rovdjur:

– Förhoppningsvis har man stängt till alla hål nu. Det var otroligt olyckligt, både för anhöriga och personal är det förskräckligt. Och skötaren hade hela livet framför sig, säger de.

En förundersökning om arbetsmiljöbrott genom vållande till annans död och framkallande av fara för annan pågår. Ingen person är i nuläget delgiven misstanke om brott.
