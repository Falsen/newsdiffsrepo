Margit Richert:
Risk att Heberlein fastnar i nätmobbens skruvstäd

Margit Richert

Tyvärr drunknar de viktiga frågorna i Heberleins alarmism – ”sexuella övergrepp i stor skala” finns det, av de rätt få inrapporterade fallen att döma, inte speciellt mycket som tyder på – och i hennes svepande generaliseringar om medelålders kvinnors rovlystna sexualitet.

Heberlein skriver i samma text på ledarsidorna.se att det är ”ytterst obehagligt att läsa alla förklenande omdömen om sin person” från kvinnor i nätverket ”Vi står inte ut, men vi slutar aldrig att kämpa” (som för övrigt även består av många män), bara för att i nästa stycke tvärsäkert avfärda gruppens engagemang för ensamkommande flyktingbarn som ”egoism”.

Förklenande, om något. Att som indicier på sexuella övergrepp framföra att vissa kvinnor kallar de flyktingbarn de skapat en nära relation till ”min hazarkille” eller ”min son”, eller bilder där kvinnor och unga afghaner kramas, är ganska magstarkt.

Framför allt när man ser det oerhörda och osjälviska engagemang som så väldigt många svenska kvinnor (och män) uppbådat för att hjälpa ensamkommande barn och vuxna familjer till rätta i sitt nya land – och detta under spott och spe från nätets hatmobb som förminskar dem till ”kåta batikhäxor”.

Ann Heberlein har på senare tid börjat skriva för publikationer där finansieringsmodellen utgörs av privata donationer. Det har blivit ett allt vanligare sätt för skribenter att publicera sig och på många sätt är detta en nyttig utveckling som tvingar traditionella medier att anstränga sig allt mer för att behålla sina läsare. Medborgarjournalistik och så kallade ”alternativa medier” kan i bästa fall bidra till ett sundare debattklimat.

Olika publikationer lockar dock olika typer av läsare, och ledarsidorna.se har börjat röra sig mot ett allt mer ilsket och missnöjespopulistiskt klientel.

Vare sig Heberlein vill det eller ej riskerar hon att göra sig ekonomiskt beroende av en typ av människor som helst av allt vill skrika på internet om hur landet förstörts av pk-media och invandring. Att fastna i ett sådant skruvstäd önskar jag inte ens min värsta ovän.

Det är förstås föredömligt att Heberlein engagerar sig mot sexuella övergrepp. Det vore dock önskvärt om hon kunde göra det utan att rida på en svans av helt vanlig, banal ondska.
