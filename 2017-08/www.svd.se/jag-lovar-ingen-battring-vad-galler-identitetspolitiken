”Med underklass menar jag förlorare”

Håkan Lindgren

Om jag väntade mig ett angrepp trodde jag att det skulle handla om fladdrighet snarare än tjat. Under sommaren har jag skrivit om undertext, artificiell intelligens och dokumentärfotografi, samt gjort en intervju med en regimkritisk ungersk redaktör.

En så spretig skribent kan man inte ta på allvar, åtminstone inte i Sverige, där det är tryggast med folk som håller sig till sin läst.

När det gäller identitetspolitik kan jag inte lova någon bättring. Identitet är vår tids viktigaste ideologi. Den är gemensam för SD, islamismen, högerextremismen och vänstern. Dessa rörelser är inte varandras motsatser. De är en del av samma pessimistiska och aggressiva tidsanda: tillbaka till nation, religion, etnicitet och andra stridsberedda kollektiva identiteter.

Dessa giriga kollektiv låtsas vara din enda trygghet i en orättvis tillvaro, men en flykt tillbaka till deras identitetsghetton passar alldeles för bra in i en världsordning där åtta män äger lika mycket som den fattigaste halvan av planeten, enligt Oxfam.

Rörelsen tillbaka till kollektiva identiteter innebär ett slut för visionen om universella rättigheter. Toleransen för avvikande individuella identiteter har varit rätt låg i de traditionella kollektiv vi drömmer om att återupprätta.

I torsdags skrev Hynek Pallas på Twitter att det är hög tid att jag ger några exempel på vad identitetspolitiken ställer till med. Mindre än 24 timmar senare hamnade jag på en fest med folk från kulturbranschen där jag fick höra att identitetspolitiska krav på representativitet har ersatt konstnärlig kvalitet, vilket är ”en katastrof”.

Det är känsligt att tala öppet om sådant; kanske får jag tillfälle att återkomma. Under tiden hänvisar jag gärna till Pallas försvar för universella värderingar: ”Skåpa inte ut det universella”.

Jag är inte ensam om att tjata. Kenan Malik har länge skrivit klart och utmärkt om detta. Vårt fokus på identitet gör konflikter olösliga, sade han när jag intervjuade honom för SvD.

Se även Irshad Manji (irshadmanji.com) och Amartya Sens bok ”Identitet och våld” (2006). Från vänsterhåll har identitetspolitiken kritiserats av Malcom Kyeyune (”Tragiskt, vänstern”) och Amineh Kakabaveh (”Identitetspolitiken måste bort”).

Lägger ni märke till något särskilt här? Alla personer jag hänvisar till har utomeuropeiska namn. Den offentliga diskussionen om identitetspolitiken är i stort sett outsourcad till personer från invandrade familjer, som om det skulle vara en invandrarfråga och inte en universell fråga. Det är också en sorts identitetspolitik.

Med ”underklass” menar jag förlorare – ordet är medvetet valt för att läsaren ska störa sig en aning på det. Den hetaste konfliktlinjen i vår tid, tror jag, går mellan dem som är så missnöjda att de söker sig till en eller annan aggressiv kollektiv identitet och dem som inte ser några väsentliga skäl att vara aggressiv och missnöjd. Där har ni våra nya klasser.

Hur underhållande det än kan vara med åsiktskrig har jag börjat tro att det som behövs mest just nu är debatter där man kyler ner tonläget.

Därför vill jag avslutningsvis nämna att jag uppskattar Charlotte Wiberg för hennes konsekventa engagemang mot antisemitism. Samt för hennes riktigt träffsäkra sågning av Roy Andersson (”En uppstoppad filmkonst”).
