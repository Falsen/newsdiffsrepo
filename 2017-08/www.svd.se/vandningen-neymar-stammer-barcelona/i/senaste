Vändningen: Neymar stämmer Barcelona

TT

Rättstvisten mellan Neymar, världens dyraste fotbollsspelare, och hans tidigare klubb Barcelona växer.

Den 25-årige anfallaren från Brasilien stämmer den spanska storklubben på motsvarande 248 miljoner kronor, enligt BBC.

Tre gånger mer än vad Barcelona i tisdags meddelade att de begär av Neymar sedan denne anklagats för ett kontraktsbrott efter försäljningen till Paris SG.

Neymar hävdar nu att Barcelona inte betalat ut den lojalitetsbonus som inkluderades i kontraktet parterna skrev i november.

Barcelona hävdar att de tidigare betalat ut en sådan lojalitetsbonus, och de vill ha 81 miljoner kronor tillbaka.

För tre veckor sedan blev det klart att franska storklubben PSG betalar motsvarande 2,1 miljarder kronor för att köpa loss Neymar från Barcelona.
