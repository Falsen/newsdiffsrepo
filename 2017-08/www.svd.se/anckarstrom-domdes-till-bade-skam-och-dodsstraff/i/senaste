Anckarström dömdes till både skam- och dödsstraff

Dick Harrison

Rådbråkning och stegling var inte samma sak, men rådbråkning kunde utgöra en del av ett steglingsförfarande. Stegling var en metod för dödsstraff, som användes mot särskilt farliga brottslingar. I lindrigaste fall halshöggs den dödsdömde, varefter huvudet sattes på en påle (”stegel”) och kroppen spikades upp antingen på pålen eller på ett hjul, som fästes horisontellt längst upp på pålen.

Dock kunde straffet utföras på för den dömde betydligt plågsammare sätt; detta kallades vanligen rådbråkning (av lågtyskans radebraken, ”hjulbryta”). I så fall bräcktes först den dödsdömdes armar och ben med ett tungt hjul. Sedan spändes kroppen upp på hjulet, som placerades horisontellt uppe på pålen. Ibland fick brottslingen en nådastöt i hjärtat efter att lemmarna brutits, men det kunde också hända att den dömde fick förbli fastspänd och lida till döds på hjulet. Rådbråkning utfördes i Sverige ända till mitten av 1700-talet – men på Anckarströms tid var det historia.

Anckarström dömdes till både skamstraff – det vill säga att lida offentligt, med piskrapp, under några dagar – och till dödsstraff, dessutom till ”förlust av gods och ära”. Det specificerades att han skulle ”mista högra handen, halshuggas och steglas, sedan han likväl förut till straffets skärpande tre dagar å rad på särskilda stadens torg stått två timmar i halsjärn på schavott och därpå av bödeln med fem par spö blivit hudstruken”.

Piskningen ägde rum på Riddarhustorget, Hötorget och Nytorget. Därefter, på avrättningsdagen den 27 april 1792, fördes han till galgbacken på Hammarbyhöjden och dödades av skarprättaren Jonas Bergman.

Först högg bödeln av högerhanden och huvudet, varefter han lät kroppen ligga ett tag så att blodet kunde rinna av. Därefter ristade Bergman och hans drängar upp liket från halsen och nedåt, tog ut hjärtat och inälvorna, högg av könsdelarna och stoppade allt detta i en påse, som grävdes ned under galgen. I nästa skede styckades kroppen i fyra delar, vilka monterades på hjulet. Huvudet spikades fast. Slutligen klättrade en bödelsdräng upp på en stege och anbringade hjulet på galgen. Handen spikades upp under hjulet.
