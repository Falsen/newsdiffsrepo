2017-08-21T11:18:02.000Z

Alhem: ”Ingenting självklart i nästa instans”

Jan Majlard

Sven-Erik Alhem blev inte överraskad över domen i Västmanlands tingsrätt:

– Eftersom skuldfrågan redan var klarlagd inför den rättspsykiatriska undersökningen var utslaget det helt förväntade, säger han.

Samtidigt vill den 75-årige juristnestorn påminna om vad som kan hända i rättssalar land och rike runt:

– Det förekommer dagligen i våra domstolar att en fälld blir friad och en friad blir fälld. Vardagsbrotten får inte samma uppmärksamhet, bara. Alla bevisar inte på samma sätt. En åklagare kan inte ropa hej förrän han eller hon är över ån, säger Sven-Erik Alhem.

Det står redan klart att domen mot Johanna Möller kommer att överklagas.

– Hennes uppfattning är ju att domen är helt felaktig och hon förnekar samtliga gärningar. Hon känner sig oskyldigt dömd och vill givetvis ha en ny prövning av hovrätten, säger Möllers advokat Amanda Hikes till TT.

Amanda Hikes menar att tingsrätten inte riktigt har förstått händelsen sommaren 2015, alltså då maken hittades död.

Kan målet nå Högsta Domstolen?

– Bevisvärderingen görs olika, beroende på domare. Det utrymmet ska man ha respekt för. Prövningstillstånd ska lämnas senast fyra veckor efter hovrättsdom. Jag tror ändå inte att det går till HD, säger Sven-Erik Alhem.

Det var i augusti 2015 som Johanna Möllers dåvarande make hittades drunknad på cirka en meters djup i Hjälmaren vid familjens sommarstuga. Ett år senare överfölls Johanna Möllers far och mor med kniv i samma hus. Fadern avled och modern skadades svårt.

Johanna Möller dömdes till livstids fängelse för mord och försök till mord på föräldrarna samt anstiftan av mord på förre maken. Mohammad Rajabi döms för mord och försök till mord till 14 års fängelse samt utvisning och förbud att återvända till Sverige.

– När hans ålder fastställs var det inom ramen för praxis uteslutet med livstid, konstaterar Sven-Erik Alhem.

Vilka frågor kan tillmätas betydelse i en överklagan?

– En fråga som jag kan tänka mig utvecklas är vilken inverkan mannens beroendeställning till kvinnan hade på det som hände. En annan är omständigheterna till den förre makens drunkning. Det kan ge utrymme för olika bedömningar. Jag brukar inte kritisera polisen, men att man då inte inledde en förundersökning efter drunkningen var katastrofalt, säger Sven-Erik Alhem.

Mohammad Rajabi ska solidariskt med Johanna Möller utge skadestånd till mamman Ann Christina Möller, som knivhöggs svårt, med 244 000 kr.

– Det går till brottsofferskadefonden. Anhöriga får ett livslångt lidande. Egendomsbrott kan kompenseras, men inte den här förlusten. Mamman var ju först misstänkt för mordet på sin man. Det måste vara fruktansvärt att vara misstänkt för mord på den man älskar, säger Sven-Erik Alhem.
