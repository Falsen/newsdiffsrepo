De har lägst odds att bli M:s nya partiledare

Annakaisa Suni

Favoriterna Elisabeth Svantesson och Ulf Kristersson är enligt SvD:s källor redo att tacka ja om de tillfrågas att efterträda Anna Kinberg Batra, som meddelade sin avgång från Moderaternas partiledarpost på fredagen.

Även spelarna hos de Maltabaserade bolagen Unibet och Betsson tror på Svantesson och Kristersson.

Ulf Kristersson har lägst odds hos båda bolagen, 2,75 respektive 1,72. Oddsen på att Elisabeth Svantesson väljs till att leda Moderaterna är 3,00 respektive 2,55.

På tredje plats hos Unibet finns riksdagsledamoten Hanif Bali.

”Hanif Bali har även han relativt lågt odds, men det skulle nog få klassas som en skräll. Å andra sidan har vi sett en del skrällar inom politiken på sistone”, skriver Henrik Holm, spelexpert på Unibet, i ett pressmeddelande.

Hos Betsson är oddsen på Hanif Bali 11,00. Där är det i stället tidigare biståndsministern Gunilla Carlsson som har tredje lägsta odds, 5,00.

Fredrik Reinfeldts återkomst är en högoddsare som hos Unibet skulle ge tillbaka 76 gånger pengarna. Filippa Reinfeldt anses som en ännu mindre sannolik vinnare med odds på 151,00.
