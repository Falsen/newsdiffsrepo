Pojkar – största förlorarna på dålig skola

TT

Den amerikanska studien, gjord vid ansedda Massachusetts Institute of Technology, baseras på skolelever i årskurserna 6–8. Studien visade att könsskillnaderna när det gäller allt från kunskapsresultat till frånvaro och avstängning var mindre på skolor med högre kvalitet än på de med sämre kvalitet.

Anna Sjögren, docent vid Institutet för arbetsmarknads- och utbildningspolitisk utvärdering (Ifau), har gjort beräkningar utifrån ett svenskt perspektiv. Resultatet som nu presenteras i SNS-rapporten "Könsskillnader i utbildningen" visar inte bara på likheter med USA utan dessutom att könsskillnaderna är betydligt större i Sverige och att skolans kvalitet har ännu större betydelse här.

– Det är inte förvånande att man hittar ett liknande mönster. Sedan hade jag inte väntat mig att se så stora skillnader i Sverige, säger hon till TT.

Rapporten är baserad på data från Skolverket. Skillnaden mellan de bästa och de sämsta skolorna i Sverige är cirka 1,3 standardavvikelser bland flickor. Hos pojkar är samma siffra 1,7 medan de i USA är 1,15 respektive 1,25.

Framförallt handlar det om ämnet svenska, när det gäller matematik syns inte alls samma skillnad.

– Vi vet att det är ett vanligt mönster att pojkar är lite bättre i matematik. Jag kan tänka mig att det handlar om könsroller, vad man ska vara bra på och vad man gör utanför skolan. Vi vet att flickor läser mer böcker och då utanför skoltid. Det gör att man får mer språkträning utanför skoltiden, tror Anna Sjögren.

Hon påpekar att man ska ha "is i magen" när det gäller siffrorna eftersom de enbart baseras på ett läsår. Den svenska studien är dessutom gjord på en äldre åldersgrupp än den i USA.

Samtidigt har just pojkars utsatthet och utmaningarna med att lyfta deras läsförståelse uppmärksammats i stor omfattning, senast i den globala Pisa-undersökningen förra året. Den visade på att det är stora skillnader på hur flickor och pojkar klarar att ta till sig innehållet i en text och att Sverige ligger efter andra länder.

I rapporten tar Anna Sjögren upp en rad olika teorier om varför pojkar är betydligt större förlorare, bland annat klasstorlek, det fria skolvalet liksom att självständigt arbete skulle missgynna dem framför flickor. Något självklart svar finns inte utan mer djuplodande forskning säger hon, men konsekvensen är tydlig:

– Det blir att man får elever utan godkända skolresultat och utan behörighet till gymnasieprogram. Det i sin tur får negativa möjligheter att få fäste på arbetsmarknaden och det blir väldigt kostsamt för samhället med svaga skolresultat.
