Så ställer sig M-förbunden i upproret

Salomon Rogberg

Blekinge län – Inget avgångskrav– Jag ser i dagsläget ingen anledning att kräva personförändringar eller att byta partiledare, säger Jeppe Johnsson, förbundsordförande i Blekinge, till SVT Blekinge.

Dalarnas Län – Borde avgå

– Vi befinner oss i en situation där det är svårt för Anna Kinberg Batra att fortsätta som partiledare, säger Carl-Oskar Bohlin, förbundsordförande för Moderaterna i Dalarna, till SVT Nyheter.

Gotland – Inget svar än

– Vi ger ett besked imorgon (torsdag) förmiddag, säger Jesper Karlsson, förbundsordförande i Gotland, till SvD.

Gävleborg – Inget beslut än

– Vi har inte diskuterat frågan än, säger Patrik Stenvard, förbundsordförande i Gävleborg.

Halland –  Inget avgångskrav

– Har inte haft någon diskussion och därför ingen annan uppfattning än tidigare, att förbundet står bakom partiledaren, säger Mikaela Waltersson, förbundsordförande i Halland.

Jönköpings län – Inget avgångskrav

– Det vi demokratiskt har kommit överens om gäller tills det att vi har kommit överens om något annat, säger förbundsordföranden Gottlieb Granberg till TT.

Jämtlands län – Inget avgångskrav

– Vi har inte haft någon anledning att ifrågasätta henne, säger Saila Quicklund, förbundsordförande i Jämtland, till Aftonbladet.

Kalmar län – Inget avgångskrav

– Vi ser ingenting annat än att Anna ska sitta kvar, säger Malin Sjölander, förbundsordförande i Kalmar län till Aftonbladet.

Norrbottens län – Inget avgångskrav

– Det är olyckligt. Fokus hamnar mer på ledarskapet än den politiska utvecklingen. Jag tror hon kommer att kunna göra ett bra val, säger Mattias Karlsson, gruppledare för M i region Norrbotten, till P4 Norrbotten.

Skånes län – Inget avgångskrav

– Nej, vi har inget krav på att Anna ska avgå. Vi säger samma som sist – vi står bakom vår partiledare i ett svårt politiskt läge, säger Lars-Ingvar Ljungman, förbundsordförande i Skåne.

Stockholms län – Borde avgå

– Vi behöver tillsätta en ny partiledare, säger Kjell Jansson, ordförande i Stockholms länsförbund.

Södermanlands län – Inget beslut än

– Jag har sammankallat styrelsen till ett möte vid lunch i morgon torsdag då vi ska diskutera frågan, säger Erik Bengtzboe, förbundsordförande i Södermanland, till Aftonbladet.

Uppsala län – Borde avgå

– Vi har haft en lång diskussion och kommit fram till att vi behöver byta partiledare i det här läget, säger Fredrik Ahlstedt, förbundsordförande i Uppsala län, till TT.

Värmland – Inget avgångskrav

– Vi tycker det är fel att byta partiledare nu och alltså bör hon sitta kvar. Därmed inte sagt att vi inte har en hel del problem att lösa. Men dem löser vi inte genom ett byte, säger Stina Höök, förbundsordförande i Värmland.

Västerbotten – Borde avgå

– Det är ingen hemlighet att det är krisartade siffror för partiet och låga förtroendesiffror för partiledaren och då måste man någonstans dra ett streck för där gränsen går, säger Anders Ågren, förbundsordförande i Västerbotten, till TT.

Västernorrland – Inget avgångskrav

– Vårt förtroende för vår valda partiledare kvarstår, säger Jörgen Berglund, förbundsordförande Västernorrland, till Aftonbladet.

Västmanlands län – Inget avgångskrav

– Vi stöder Anna Kinberg Batra, säger Elisabeth Unell, förbundsordförande i Västmanland.

Örebro län – Inget beslut än

– Vi har inte fattat några formella beslut. Vi ska prata med föreningsmedlemmarna imorgon (torsdag). Men vi stödjer Anna Kinberg Batra enligt ett tidigare beslut och kommer öppna upp för en diskussion om läget har förändrats, säger Anders Åhrlin, förbundsordförande i Örebro.

Östergötlands län – Inget beslut än

– Vi kommer ta upp frågan på ett möte imorgon kväll (torsdag), säger Christian Gustavsson, förbundsordförande i Östergötland.
