Räddade kultingar blev korv åt brandmännen

TT

Brandmännen i byn Pewsey i sydvästra England har fått det hett om öronen, sedan de festat på korvar från grisar som de själva tidigare räddat från lågorna. Djurrättsaktivister rasar.

Brandmännen skrev på Facebook att de var förtjusta över "att kunna njuta frukten av vårt arbete". Det handlar om korvar som levererats av en bonde vars kultingar räddades vid en brand i februari.

Djurrättsorganisationen Peta är kritisk: "Dessa stackars kultingar undkom branden bara för att hamna i elden igen sex månader senare, efter att ha tvingats utstå slakthusets fasor".

Brandkåren i Pewsey har bett om ursäkt för Facebookinlägget, något som lett till blandade reaktioner i sociala medier. "Respektlöst och perverst" att äta samma grisar som räddats, tycker en följare medan en annan menar att det inte finns anledning till ursäkt.
