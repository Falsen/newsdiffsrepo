Ibrahimovic: ”Ska avsluta det jag har påbörjat”

TT

Manchester United valde att inte förlänga med Zlatan Ibrahimovic när hans ettåriga kontrakt löpte ut tidigare i somras. Sedan dess har han varit klubblös och det har ryktats flitigt om var svensken skulle hamna härnäst. Men efter många om och men är det nu klart: han har skrivit på ett nytt ettårskontrakt med Manchester United.

"Jag är tillbaka för att avsluta det jag har påbörjat. Det har alltid varit min och klubbens avsikt för mig att stanna", säger Ibrahimovic till klubbens webbplats.

Han rehabiliterar just nu den svåra knäskada som han ådrog sig i samband med Europa League-kvartsfinalen mot Anderlecht i april. Han väntas vara tillbaka i början av 2018 och han medger att han inte kan skynda tillbaka.

"Jag är medveten om att det kommer att dröja innan jag känner mig redo. Jag har kämpat hårt och kommer att fortsätta att göra så för att komma tillbaka i bästa möjliga form", säger han.

José Mourinho flaggade för ett par veckor sedan för att Zlatan skulle stanna i United. Nu har hans önskan slagit in, och det glädjer portugisen.

"Vi är glada över att Zlatan är på väg att återhämta sig från sin skada och vi är lika glada över att få tillbaka hans ambitioner och erfarenheter till klubben", säger José Mourinho till klubbens hemsida.

Manchester United kommer att visa tålamod under Ibrahimovic rehabilitering:

"Han förtjänar vårt förtroende och vi kommer att vara tålmodiga och vänta på hans återkomst. Det råder inga tvivel om att han kommer att vara en vital del under den andra halvan av säsongen".
