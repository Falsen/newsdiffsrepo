20 år sedan svensk regnkatastrof

TT

Mellan den 30 och 31 augusti 1997 inträffade det så kallade Fulufjällsregnet, eller Fulufjällskatastrofen. Kulmen var natten mellan lördag och söndag på Fulufjället nära norska gränsen i Dalarna.

Enligt privata mätningar av en familj som övernattade i en stuga på fjället föll 276 millimeter på 24 timmar.

– De hade fått en regnmätare i present något år tidigare och hade regnmätaren på plats, vilket var en ren tillfällighet. Kollegor till mig har pratat med dem och tittat på utrustningen. Det är det mesta vi har i någon form av mätning i Sverige, säger klimatologen Sverker Hellström.

Den största mätningen som SMHI:s officiella stationer registrerade vid tillfället var 130,7 millimeter i Storbron, strax söder om Fulufjället.

Vattendrag bröt nya fåror, stora träd och stenar drogs med störtfloden och djur dödades. Men inga människor kom till skada – trots att flera personer befann sig på eller i närheten av Fulufjället den natten.

Hade regnet fallit över ett bostadsområde hade det lett till värre översvämningar och skador än vad vi någonsin sett hittills, enligt Sverker Hellström.

1997 sattes också det officiella rekordet för dygnsnederbörd som träffat en SMHI-mätare. Den 28 juli noterades 198 millimeter i Fagerheden i Norrbotten.

– Det här var en sommar med värme och extrema skyfall, säger Sverker Hellström.

Skyfallet jämförs som "småpotatis" med det som drabbar Houston i USA efter stormen Harvey. Där befarar myndigheterna att 1 270 millimeter regn kan ha fallit i vissa delar av Houston inom loppet av en vecka.

– Det är en storleksordning värre, säger Sverker Hellström.
