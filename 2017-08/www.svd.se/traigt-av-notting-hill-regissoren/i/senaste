My cousin Rachel
Träigt av Notting Hill-regissören

Jon Asp

Regissören Roger Michell har en rätt disparat meritlista: från genombrottet med kioskvältaren ”Notting Hill” 1999 till Hollywood-thrillers, vidare till ett par Hanif Kureishi-filmatiseringar, däribland habila Paristrippen ”Le week-end” häromåret och ”The mother” (2003), alltjämt regissörens mest egensinniga film, om passionen mellan en äldre kvinna och en ung hantverkare.

I engelsmannens senaste film ”My cousin Rachel” handlar det åter om en romans som inte väjer för ålder (och släktskap), men här med klart färre år i skillnad och i helt andra förtecken. Efter en roman av Daphne du Maurier, författaren som i filmens värld är mest känd för förlagorna till ”Fåglarna” och ”Rebecca”, tilldrar sig filmen i provinsens England i 1800-talets början. Den unga arvingen Philip smider planer inför mötet med den medelålders Rachel, vacker änka till hans avlidne kusin, en död som hon tros vara ansvarig för.

Som i nyss nämnda Hitchcock-filmer rör det sig också här om drama och thriller, om romans och mystik. När Philip drabbas av Rachels gåtfulla väsen lägger han fort om sina hämndplaner, alltmedan hon fortsätter servera honom avancerade brygder i fläckfri teservis. Såld på konfekten, och inte minst på hennes charm och skönhet, tillbakavisar Philip snart alla illasinnade rykten som omger henne. Plötsligt hamnar vi i brittisk klausul-dramatik, mellan arvsrätt och rätten att älska, mellan manipulation och hallucination, mellan naivitet och cynism.

För vem är egentligen Rachel – utpräglad femme fatale eller idealistisk romantiker? Ju längre dramat lider desto mer svart och sinister blir hennes uppsyn. Samtidigt ökar regissörens lek med publikens förväntningar. Det blir rätt många insinuationer, som byggs på, tas tillbaka. Den som gillar Rachel Weisz kommer att uppskatta henne även här, utan att få se skådespelarens fulla kapacitet. Sam Claflin är mer träig i rollen som bortkollrad romantiker, hans förnärmade överspel blir bitvis plågsamt.

Filmen har ett utmärkande bildspråk, med en regissör och ett team som uppenbarligen behärskar sina instrument och inställningar. Men rätt snart blir kameravinklarna med grodperspektiv och de ändlösa kontrastkompositionerna – mellan förgrund och bakgrund, skärpa och oskärpa – ordentligt ointressanta. Inramningen är brittiskt proper men också pliktskyldig. Bilder och utsnitt ställer sig i vägen för berättelsen, som hade behövt mer omsorg, dynamik och kanske några parallella spår att landa i.

När insatsen höjs och dramatiken växlar upp i elfte timmen är det svårt att bry sig. ”Who’s to blame?”, frågar någon när olyckan är ett faktum. Filmskaparna förstås. Produkten är förvisso välpaketerad, men det avsett gåtfulla blir alltför prydligt och innehållslöst för att lämna några bestående spår.
