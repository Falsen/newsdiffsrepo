Kinberg Batra: ”Jag tänker inte avgå”

Johannes Ledel

Kravet på Anna Kinberg Batras avgång från Olle Reichenberg följer på krav från flera andra röster inom partiet. Men partiledaren själv säger att hon planerar att sitta kvar.

– Jag tänker inte avgå, säger Anna Kinberg Batra till Aftonbladet.

Raset för Moderaternas opinionssiffror tog fart i januari då Kinberg Batra sade att partiet är berett att samtala med SD i riksdagen. I maj krävde Christian Gustavsson, ordförande i Moderaternas länsförbund i Östergötland, att Kinberg Batra lämnar sin post.

I somras erkände Anna Kinberg Batra att hon befann sig i en förtroendekris och sa att hon måste bli ”bättre på att kommunicera” för att nå ut till väljarna, och i veckan riktade flera M-politiker krav på att Kinberg Batras avgång.

Pehr Granfalk, kommunstyrelsens ordförande i Solna, gick i tisdags ut med att även han ville se en ny partiledare, då han menade att förtroendet för Anna Kinberg Batra nu var förbrukat.

– Vi skulle kunna slänga in vem som helst, sade Pehr Granfalk i en intervju med P4 Stockholm.

Några timmar senare följde Pia Almström, kommunstyrelsens ordförande i Kävlinge, med samma uppmaning.

– Det har gjorts omtag, men det har inte gett resultat. Jag är djupt oroad, sade hon till Dagens Industri.

Alla inom partiet har dock inte gett upp om Anna Kinberg Batra. I ett sms till SvD i tisdags skrev Lars-Ingvar Ljungman, förbundsordförande för Moderaterna i Skåne de inte ställer sig bakom något krav på Kinberg Batras avgång.

”Vi säger samma som sist. Vi står bakom vår partiledare i ett svårt politiskt läge”.

Ljungman är också ordförande för valberedningen och enligt honom planerar de inte att kasta in ett ordförandeval på arbetsstämman i höst. I en intervju med TT på onsdagen varnar han också partikamraterna för riskerna med att fortsätta ifrågasätta Kinberg Batra som partiledare och föreslå ett byte.

- Om det här skulle fortsätta fram till stämman befarar jag att det verkligen påverkar oss, säger Ljungman till TT.

Enligt Aftonbladet ska moderater i Stockholm hålla ett telefonmöte under onsdagen, om det låga stödet i opinionen och förtroendet för Anna Kinberg Batra.

– Vi ska prata om läget i partiet, säger Olle Reichenberg till Aftonbladet.

På en pressträff som handlade om ökade försvarsanslag pressades Anna Kinberg Batra av närvarande journalister om kraven på hennes avgång.

Så vad gör hon när tre ledande kommunpolitiker vill att hon ska bytas ut?

– Jag står här och jag jobbar hårt framåt, jag tänker inte avgå utan visa hur politiken hänger ihop och preseentera den till stämman. Jag är vald för att leda oss och leda oss fram till en ny regeringen.

Varför har Moderaternas opinionssiffror ännu inte ökat?

– Jag tror många aktiva moderater och väljare har efterlyst hur politiken ser ut. Det är nu vi presenterar resultaten av flera års ambitiöst arbete för att utveckla den, och lägga fast den på stämman. Det är då svenska folket kan se hur den moderata politiken ser ut, hur den hänger ihop och först då vi kan förtjäna bättre förtroende för politiken. Och det är där vi ska lägga vår kraft, inte på att bråka med varandra, säger Anna Kinberg Batra.

Hon fortsätter:

– Sen i juni har vi presenterat två jobbreformer med Alliansen och två ministrar har avgått sedan de allvarliga säkerhetskrisen avslöjades. Och riksdagsåret har inte börjat ännu. Vår moderata höst har knappt börjat ännu.

– Vi har mycket kvar att göra innan vi är ur det tuffa läget vi är i nu. Jag är inte nöjd nu. Men efter arbetet med det politiska innehållet vet jag vad vi har kvar att visa svenska folket. Det förtjänar större förtroende.

Moderaterna i Stockholms län ska diskutera din framtid. Kommer du att kunna sitta kvar om de kräver din avgång?

– Jag tänker inte avgå, Jag är vald för att ta oss hela vägen till valet och det är det jag ska lägga mitt fokus på. Jag tycker Moderaterna ska lägga energin på att byta ut Stefan Löfven.

– Vi pratar för lite politik. Det tycker jag Moderaterna ska göra mer.
