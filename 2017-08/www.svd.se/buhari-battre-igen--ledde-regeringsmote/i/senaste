Buhari bättre igen – ledde regeringsmöte

TT

Nigerias president Muhammadu Buhari har lett sitt första regeringssammanträde sedan han kom tillbaka från en lång sjukfrånvaro i Storbritannien. Buhari återvände för snart två veckor sedan till Nigeria efter mer än tre månader i London, där han vårdats för en okänd åkomma.

Presidenten har hållit en låg profil sedan sin återkomst. I förra veckan ställde han in ett regeringssammanträde, vilket reste farhågor om att han skulle återgå till sin tidigare vana att jobba hemifrån och missa viktiga möten.

Den 74-årige Buharis hälsotillstånd är höljt i dunkel, men efter en tidigare sjukhusvistelse i Storbritannien sade han att han "aldrig varit så sjuk".
