USA:s ambassadör rasar: ”Ännu en provokation”

Gunilla von Hall

GENÈVE Temperaturen vid den FN-stöttade nedrustningskonferensen närmar sig fryspunkten efter Nordkoreas senaste robottest. Landet sköt roboten i östlig riktning mot Japan på tisdagsmorgonen lokal tid, vilket mötts av starka internationella fördömanden. När nedrustningsdiplomaterna samlades några timmar senare i Genève var minerna milt uttryckt bistra.

– Ytterligare en provokation av Nordkorea. De verkar bara fortsätta. Detta är förstås mycket oroande för min regering, och ett antal andra regeringar, sa USA:s nedrustningsambassadör Robert Wood till reportrar när han anlände.

Washington måste göra utförliga analyser av testroboten, tillade han, men poängterade att FN:s säkerhetsråd kallat till krismöte på grund av missilen. Sedan klev han in på mötet – där Nordkoreas nedrustningsambassadör Han Tae Song väntade vid podiet.

Där fortsatte spänningen. De två länderna har dessutom redan drabbat samman på nedrustningskonferensen.

– Nordkoreas långdistansmissiler och kärnvapenprogram utgör ett allvarligt hot mot hela världen. Deras tester är exempel på ett farligt och hänsynslöst agerande av Nordkorea som destabiliserar hela regionen, sa ambassadör Wood häromdagen inför konferensen.

Det möttes av trotsiga kommentarer av den nordkoreanska diplomaten Ju Yong Chol.

– Så länge som den fientliga politiken och kärnvapenhotet från USA finns kvar, kommer Nordkorea inte att ta ett steg tillbaka från vägen mot att stärka vår kärnvapenkapacitet, sa Ju Yong Choi.

Kinas nedrustningsambassadör Fu Cong har i det spända läget försökt få till en ömsesidigt paus av såväl Nordkoreas nukleära aktiviteter som de gemensamma militära övningarna som Sydkorea och USA just nu genomför i regionen. Men USA och ambassadör Wood tvärvägrar en sådan utväg ur dagens akuta kris.

– Det skulle tyvärr bara skapa en falsk balans mellan stater som gör fullt legitima övningar för självförsvar och en regim som brutit mot oräkneliga FN-resolutioner när det gäller kärnvapenprogram. Det skulle vi aldrig acceptera, sa Wood vid nedrustningskonferensen som väntas bli fortsatt frostig.
