Två skadade efter vansinnesfärd i Malmö

TT

En bil kraschade vid en rondell i stadsdelen Lindeborg i Malmö efter en kort polisjakt på Inre Ringvägen. Bilen vägrade stanna vid en poliskontroll. Den körde igenom rondellen, krossade ett räcke, voltade ned på en cykelbana och fattade eld. Bilen har blivit totalförstörd.

– Det är en våldsam krasch, säger Åsa Emanuelsson, polisens presstalesperson i region Syd.

Färden har gått på E6 och bilen har synts i flera andra delar av Malmö. De två personerna i bilen skadades, varav minst en allvarligt, och de är förda med ambulans till sjukhus, skriver Sydsvenskan.

Föraren misstänks för grov vårdslöshet i trafik, drograttfylla och grovt vållande till kroppsskada.
