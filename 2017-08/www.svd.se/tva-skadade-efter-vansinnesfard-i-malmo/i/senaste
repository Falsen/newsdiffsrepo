Två skadade efter vansinnesfärd i Malmö

TT

En bil kraschade vid en rondell i stadsdelen Lindeborg i Malmö efter en kort polisjakt på Inre Ringvägen. Bilen körde igenom rondellen, genom ett räcke, voltade ned på en cykelbana och fattade eld. Bilen har blivit totalförstörd.

– Det är en våldsam krasch, säger Åsa Emanuelsson, polisens presstalesperson i region Syd.

Färden har gått på E6 och bilen har synts i flera andra delar av Malmö. De två personerna i bilen skadades, varav minst en allvarligt, och de är förda med ambulans till sjukhus, skriver Sydsvenskan.

Föraren kan komma att misstänkas för grov vårdslöshet i trafik och drograttfylla, uppger polisen.
