Merkel anmäld tusen gånger för högförräderi

TT

"Landsförrädare" och liknande slagord är vanligt förekommande på högerpopulistiska och högerextrema demonstrationer mot Angela Merkel. Även i myndigheternas statistik har tillmälet gjort avtryck: Sedan 2015 har den tyska förbundskanslern anmälts fler än tusen gånger för högförräderi, rapporterar tyska medier.

– Polisanmälningarna mot förbundskanslern har visat sig vara ogrundade, säger Frauke Köhler, talesperson för Tysklands federala åklagarmyndighet, till Mannheimer Morgen.

De flesta anmälningarna kommer enligt tidningen från en grupp anhängare till högerpopulistiska Alternativ för Tyskland (AFD), som av opinionsmätningar att döma kommer att röstas in i parlamentet i valet i september. Partiet är starkt kritiska till Merkels migrationspolitik.
