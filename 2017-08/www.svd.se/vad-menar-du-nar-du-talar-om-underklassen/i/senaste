Vad menar du när du talar om underklassen?



Kulturskribenten Håkan Lindgrens ständiga hugg mot det han kallar identitetspolitik har blivit något av en följetong. Som vanligt är själva begreppet lagom undslippande och förvirrande. I SvD den 24 augusti ställer han uppmuntrad av det tidiga nittonhundratalets bildningsideal (som det skildras i Ronny Ambjörnssons ”Den skötsamme arbetaren”) mot dagens ospecificerade ”underklass” – som ”utbildar sig själv med den skräpmat som diverse oseriösa alternativa nyhetssajter erbjuder.”

Två händer räcks upp i mitt medvetande. Den första säger: ”Kan man inte i själva verket kalla projektet med ’den skötsamme arbetaren’ för identitetspolitik? Vad har det resulterat i, ja mycket, men en sak är ABF. Arbetarnas Bildningsförbund! Vad är det om inte, ja ni vet, identitetspolitik?

Den andra viftande handen säger: ”Kan man tala om en underklass som vräker i sig idiotier och är förlorad för allt förnuft? Är inte det lite … föraktfullt, kollektiviserande och dömande? De så kallat alternativa sajterna, till exempel Avpixlat, som väl alla utan att vara riktigt säkra utgår från läses lågutbildade och arbetarklass. Men sen finns ju också Det goda samhället, med adress Östermalm. Och så Ledarsidorna, som är något av en intellektuell variant av Avpixlat. Intolerans för varje klass!”.

”Underklass” är ett lite vagt begrepp. Och pejorativt. Där finns väl arbetslösa, sjuka, arbetarklass, bostadslösa, ja en massa trasproletärer? På Twitter förklarar Lindgren att han menar förlorare. Men det blir ju ännu värre. Menar han socialt svaga? Personer som är sjuka, går på socialbidrag etcetera är hur som helst inte i särskilt stor utsträckning Sverigedemokrater (tvärtom). Förmodligen är de då inte heller storkonsumenter av Avpixlat.

Charlotte Wiberg, fri skribent
