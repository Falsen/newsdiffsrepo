Kungsgatan får vänstertrafik igen – 50 år efter dagen H

Jonas Fröberg

Högertrafikomläggningen den 3 september 1967. Få händelser i Sveriges historia har satt så djupa avtryck. Att gå över till högertrafik efter att åkt på vänster sida sedan 1734 var i sig en omvälvande sak.

Men att svenska folket i en rådgivande folkomröstning sagt ett tydligt nej 1955 gav frågan ett bråddjup bakom de hurtfriska instruktionerna och sexkantiga ”Dagen H-skyltarna” som spreds över landet.

Nästa söndag den 3 september är det 50 år sedan. Och nu är det dags att återuppleva dagen. Liksom Andra världskrigets fredsdag i april 1945 blev Kungsgatan – Stockholms dåtida paradgata – den nationella symbolplatsen. Det var där som de flesta journalister samlats för att föreviga när bilarna, mopederna och motorcyklarna långsamt gled över på höger sida.

En av dem var SvD:s reporter, den då 32-årige Omar Magnegård som skrev en färgrik på-platsrapport. Och nu är det dags igen. Automobilhistoriska klubben, AHK, har tagit initiativ till att Kungsgatan mellan Sveavägen och Stureplan stängs av mellan klockan 04.30 och 05.00 nästa söndag – på 50-årsdagen. Har man ett fordon tillverkat mellan 1956 och 1967 är man välkommen att delta förutsatt att man anmält sig till klubben. Än finns platser kvar. Klockan 04.30 ska fordonen samlas på vänster sida för att sedan klockan 05.00 långsamt köra över på höger sida.

På AHK är man entusiastisk.

– Vi har fått många intressanta anmälningar, även från sådana som var med när det begav sig, säger styrelseledamoten Stefan Tanzborn och fortsätter:

– Vi räknar med att få ihop de 150 fordon som behövs för att hela Kungsgatan ska bli fylld.

Med på arrangemanget är även gammelbilstidningen Klassiker. Där är Carl Legelius chefredaktör.

– Det är otroligt att de fått igenom att stänga av en av Stockholms största gator för att köra på fel sida. Det beror nog mycket på att det är en förening och inte ett kommersiellt företag.

– Det kommer att bli en fantastisk syn när bilarna sakta makar sig över på rätt sida.

AHK och Klassiker anordnar direkt efteråt en frukost ute vid Sjöhistoriska museet.

Även Polismuseet, MHRF och trafikkontoret i Stockholms stad kommer att närvara – liksom SvD. Igen. Tvåtaktsröken kommer att ligga som en tjock plym och det välbekanta smattret från en grå tvåtakts-Saab från 1962 kommer att ljuda  när undertecknaren av dessa rader klockan 05.00 är med om övergången från vänster till höger.

Men framförallt kommer den nu 82-årige Omar Magnergård att sitta på passagerarplatsen för att rapportera. Han var anställd på tidningen mellan 1959 och 2000 och ska nu uppleva övergången för andra gången. Frågan är om det blir lika festligt som för 50 år sedan. Då skrev SvD:s Omar Magnegård bland annat:

”04.50 började högtalarröster eka mellan stenfasaderna, stämningen skruvas upp än mer för att vid 5-slaget explodera i signalhornstjut, spridda hurrarop, cykelklockors spröda plingeling samt ett och annat knallskott.”
