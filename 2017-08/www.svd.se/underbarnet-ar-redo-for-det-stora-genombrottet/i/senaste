Underbarnet är redo för det stora genombrottet



Flera av de högst rankade spelarna har skadeproblem inför US Open, som inleds den 28 augusti.

Novak Djokovic har ont i en armbåge, den regerande mästaren Stan Wawrinkas knä strular, Andy Murray hoppas att hans höft ska hålla, och samtidigt har japanen Kai Nishikori tvingats kasta in handduken på grund av en handledsskada.

De många frågetecknen gör att grand slam-turneringen känns mer öppen än på många år.

Nygamle världsettan Rafael Nadal får kanske ses som förhandsfavorit, tillsammans med eleganten Roger Federer. Bakom duon finns dock ett antal spelare som vill vara med och göra upp om titeln.

Och en av dem är Alexander Zverev.

Att Zverev skulle bli bra på tennis var föga överraskande. Han mer eller mindre föddes in på baslinjen. Föräldrarna, Irina och Alexander Senior, var båda ryska storspelare då det begav sig och lille Alexander – eller Sascha som han också kallas – visade tidigt sin talang.

–  Båda mina barn brukade köra sista bollen vinner, och det gjorde att jag var tvungen att spela med dem i flera timmar, minns Irina Zverev.

–  Sascha var speciell. Vi visste att enda sättet att få honom att sluta med något, oavsett om det var tennis, backgammon eller kortspel, var att han vann. Det gick inte på något annat sätt. Men om han vann, ja då var han nöjd och glad. Han kom inte och åt eller gick och lade sig i sängen innan han hade vunnit.

Som 15-åring gjorde Alexander Zverev väsen av sig på den internationella scenen för första gången, då han tog han hem den prestigefyllda juniorturneringen Trofeo Bonfiglio i Milano, en tävling spelare som Jim Courier, Nicolás Almagro och Ivan Lendl tidigare har vunnit. Experterna var överens om att den unga tysken hade något alldeles extra, och frågan de ställde sig var inte om han skulle kunna bli världsetta en dag – utan när han blir det.

I oktober 2013 rankades Zverev som världens bästa junior, och ett och ett halvt år senare slog han sig in på topp 100-listan bland seniorerna.Sedan har framgångarna bara fortsatt. I rasande fart.

I S:t Petersburg förra året vann han sin första ATP-titel och i år har han hunnit med att vinna fem tävlingar, bland annat den ansedda Masters-turneringen i Italien där han besegrade självaste Novak Djokovic i stor stil i finalen.

–  Självklart var segern i Rom något extra. Jag hade inte räknat med det. Fast det är klart, jag vet att jag kan vinna mot de bästa i världen. Det har jag visat under de senaste veckorna i år. Jag är jättenöjd med det, sade Zverev nyligen.

Talangen och framgångarna innebär en helt ny vardag för Alexander Zverev. Pressen är större, kändisskapet likaså – men det tycks inte röra den självsäkra 20-åringen i ryggen. Han är en av huvudrollsinnehavarna i US Open, och han gillar det.

–  Roger (Federer) och Rafa (Nadal) är de starkaste spelarna i US Open. Sedan finns det några bra killar bakom dem, säger Zverev.

–  Jag är en av dem. Jag tror på mig själv och hur jag spelar just nu. Jag kommer till US Open med en bättre känsla än jag någonsin har haft inför en grand slam.

Mikael Widerberg
