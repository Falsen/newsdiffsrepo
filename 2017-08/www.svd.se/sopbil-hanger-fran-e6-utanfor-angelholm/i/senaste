Sopbil hängde från E6 utanför Ängelholm

TT

En sopbil fastnade mellan två broar på E6 som går över Rönne å utanför Ängelholm. Sopbilen hängde i räcket och riskerade att falla ned i vattnet. Den kunde bärgas efter flera timmar.

– Den väger nästan 20 ton och hängde precis i räckena, och det är fem meter ner till ån, och då kommer inte en kranbil att kunna hålla kvar den så man fick ta till två kranbilar och sedan hjälpte vi till med en bil för att hålla i den, säger Ronny Möller, inre befäl på räddningstjänsten i nordvästra Skåne.

Vid 19-tiden hade sopbilen kunnat lyftas upp genom att räcket klippts sönder.

Inledningsvis stängdes hela vägen av i norrgående riktning, och även ett körfält i södergående. Nu har trafiken kunnat släppas på men det vänstra körfältet i norrgående riktning kommer att vara fortsatt avstängt med anledning av de skador som bron fått.

Föraren till sopbilen klarade sig utan allvarligare skador.
