Nuri Kino: En ny sorts människohandel
Nuri Kino

Vi sitter på en parkbänk, några kilometer från det hvb-hem där han bor. Ändå ser han sig om över axeln. Han har händerna knutna i fickorna. Jag lovar att inte spela in samtalet, visar honom min mobil; jag har ingen inspelning på. Han är nervös. Solen gassar. Jag köper oss varsin glass.

Hans gode man har kontaktat mig. I ett sms skrev denne att pojken har fått uppehållstillstånd men är fortsatt rädd. Han har inte ljugit om sin ålder, men hans situation är knivig. Han kom till Sverige som 15-åring i samband med den stora flykting- och migrantströmmen 2015.

Han hämtades hit av människosmugglare, men hans familj slapp betala de 20 000–100 000 kronor som andra har fått betala, säger han. I gengäld skulle han, när han fick uppehållstillstånd, ansöka om att två andra skulle få komma hit på anhörigankytning, två som skulle låtsas vara hans föräldrar. Sedan skulle dessa i sin tur hämta hit sina egentliga familjer. Men nu har svenska myndigheter gjort det svårare för den sortens bedrägeri.

Eftersom jag inte fick ta med mig tolk använder vi oss av ett översättningsprogram på mobilen. Pojken kan lite svenska och jag hoppas därför att kombinationen av appen och hans bristfälliga svenska kunskaper ska bli så nära sanningen som möjligt.

”Jag har ändå tur, jag är inte den som har det svårast. Två andra pojkar jag har lärt känna här i Sverige måste sälja narkotika”, översätter appen.

Han är rädd för att hans riktiga föräldrar kommer att få problem nu när han kanske inte kan ta hit de två personer som ska låtsas vara hans föräldrar. Hans mamma och pappa har nämligen inga pengar att ge smugglarna. Han darrar lite extra och skriver in en ny mening i appen. Den översätter: ”det är maffian, det är som terrorister”.

Jag ringer Kajsa Törnqvist Netz, centralsamordnare mot människohandel på Migrationsverket.

– Jag känner väl till att det förekommer, det här är inte ovanligt. Det är därför DNA-testerna har blivit vanligare.

Men testas alla?

– Det är när misstanke uppstår som man DNA-testar. Om man inte fattar misstanke om att något inte stämmer gör man det inte. Det handlar om kostnader och om själva proceduren.

Törnqvist Netz förtydligar senare i ett mejl:

”Det är viktigt att det framkommer att de berörda i ett anknytningsärende erbjuds DNA test. Det är alltså inget tvång. Innan frågan om ett eventuellt DNA-test aktualiseras så görs först en sedvanlig släktutredning genom att både de sökande och referenspersonen i Sverige utreds och intervjuas.”

Patrik Cederlöf, som är nationell samordnare och jobbar vid Länsstyrelsen i Stockholm känner också till denna sorts bedrägeri. Han tycker att det nu är dags att internationellt sprida att Sverige oftare DNA-testar så att inte fler hamnar i 17-åringens situation.

– Det måste spridas ganska snabbt att det blivit svårare att ta hit anhöriga, speciellt om de egentligen inte ens är anhöriga. Personerna bakom denna sorts handel måste förstå att det är de svenska myndigheterna som kan omöjliggöra detta bedrägeri och inte barnen, så att det inte skadar dem. Det här är vanligt, dessutom känner vi till kvinnor som gifter sig med män som de inte ens känner. Dessa kvinnor har också rekryterats av människosmugglare.

Lars-Erik Lövdén var regeringens särskilde utredare av fusk i välfärdssystemet vars resultat presenterades tidigare i år. När jag berättar för honom om 17-åringens situation säger han:

– Det där är inget som förvånar mig, så pass luttrad är jag vid det här laget vad gäller den här sortens fusk.

Bland det som utredarna hade till uppgift att titta på och ta fram förslag till var Migrationsverkets fastställning av identitet.

– Det vi lägger förslag till är att Migrationsverket ska få vissa muskler, direkt åtkomst till vissa register hos andra myndigheter som verket inte har i dag.

Under utredningens gång berättar Lars-Erik Lövdén att de fann andra varianter av bedrägerier, bland annat att assistansanordnare knöt till sig brukare i andra länder genom att söka upp och hämta funktionshindrade personer till Sverige.

Per-Arne Andersson på SKL, Sveriges kommuner och landsting, är inte heller förvånad, tvärtom:

– Under sommaren 2015 började det komma många fler barn än tidigare. En tjänsteman i Göteborg kontaktade mig och sade att något var fel, att de fick väldigt många barn dit för att de hade en anknytning där. Det visade sig att många av anknytningarna, precis som tidigare år, inte var korrekta.

Ensamkommande barn och ungdomar hade placerats enligt anknytning, men det visade sig finnas både kriminalitet och annan utsatthet. Kommunerna fick försöka hitta platser och placera om barnen så gott det gick.

– Majoriteten av anknytningarna fungerade inte. I stället handlade det om allt från kriminalitet till prostitution.

På Migrationsverket för de ingen statistik över bedrägerier i ärenden som rör anhöriganknytning. Myndigheten har ingen enhet som arbetar med den frågan. Lisa Bergman på verkets presstjänst skriver i ett mejl att det kan tilläggas att det här inte är något som regeringen gett Migrationsverket i uppdrag att göra.

Bergman skriver vidare att avslagen för ­anhöriganknytning har ökat och att det förmodligen beror på den tillfälliga lagen:

”En viss ökning i förhållande till andelen bifall kan vi se. Men detta kan ju främst förklaras av att den tillfälliga lagen begränsar möjligheterna till familjeåterförening.”

Under en utredning av asyl- och anhörigansökan ska Migrationsverket undersöka och värdera trovärdighet och sanningshalt i de muntliga och skriftliga uppgifter som lämnas in. Anledningar till avslag kan vara att man inte har gjort relationen sannolik.

I statistiken över avslag går det inte att urskilja anledningarna. Förhållandet kan ha upphört eller inte bedömts som tillståndsgrundande eller att man misstänker att relationen inte är seriös. Migrationsverket har dessutom möjlighet att återkalla en ansökan om det i efterhand har kommit fram att tillståndet beviljats på oriktiga uppgifter.

Regeringen tillsatte i slutet av 2015 en utredning, vars särskilda utredare sedan 1 juli 2017 är Martin Olauzon. Han säger att de har kommit i kontakt med uppgifter från personer som sagt att barn uppger fel personer som sina föräldrar för att dessa ska få komma till Sverige.

– Vi har inte lyft den frågan, den finns inte i direktiven. Men det kanske är något vi borde ta upp och titta på. Vi är ingen migrationsmyndighetsutredning utan en mottagandeutredning. De saker vi tittar på är främst ansvarsfördelning mellan stat och kommun liksom andra aktörer inom mottagandet.

Lise Tamm är kammarchef på den Internationella åklagarkammaren. Enligt henne har det funnits uppgifter om personer som försökt få med sig barn från Somalia. Hon är inte förvånad över att föräldrar försöker få sina barn smugglade till Europa.

– Det handlar om en desperation, om fattigdom och utsatthet och för att kunna ge sina barn en drägligare framtid.

Hon säger också att så här kan människosmuggling se ut. Om 17-åringens rädsla skriver Tamm i ett mejl: ”Jag kan förstå hans oro. Att han drabbas av repressalier i hans hemland är ju inget brott som begås i Sverige och inget vi kan göra något åt. Om ligor i hans hemland attackerar hans familj där kan och får vi inte agera, man kan inte göra det på andra länders territorium.”

I ett delbetänkande till statsrådet Jan O. Karlsson tog man redan 2002 upp vikten av DNA-analyser: ”Kommittén föreslår att det för barns bästa införs en möjlighet att på statens bekostnad använda DNA-analys för att styrka ett påstått släktskapsförhållande som gäller föräldrar och barn.”

Den 10 februari 2003 lät det så här i Ekot i Sveriges Radio: ”Ensamma barn som söker asyl, och som i vissa fall råkar ut för människosmuggling och sexuellt utnyttjande, uppmärksammas just nu vid en konferens i Stockholm.”

Konferensen och utredningen kom till efter att andra undersökande journalister och jag i början av 2000-talet intresserat oss för ensamkommande barn och ungdomars situation. På den tiden placerades de på flyktingförläggningar, Migrationsverket hade ansvar för dem. Många försvann från förläggningarna, snabbt blev det känt att en del av dem hamnat i kriminalitet, till exempel prostitution.

För att kunna verifiera att det verkligen var så åkte jag ut till flyktingförläggningar och låtsades vara pedofil, intresserad av att köpa sexuella tjänster av barn.

Under nästan två år ägnade jag mycket tid åt att undersöka situationen. Statsråden blev mycket förvånade över resultaten. Den 21 januari 2002 sade dåvarande barnministern Ingela Thalén (S): ”Detta chockar mig oerhört, det är en jättefråga. Jag tänker kontakta Rikskriminalen och undersöka saken”.

Thalén höll sitt ord och kontaktade polismyndigheten. Åtgärder vidtogs, men långt ifrån tillfredställande sådana.

För drygt tio år sedan gick ansvaret för ensamkommande flyktingbarn över från Migrationsverket till kommunerna. På så sätt skulle man få bättre kontroll över deras situation. Men så har det inte blivit, speciellt inte efter den stora flykting- och migrationsströmmen 2015. Inte heller har man fått igång DNA-analyserna.

Migrationsverket skriver till mig: ”DNA-analys erbjuds i flera olika ärenden, framför allt för somaliska anknytningsärenden, där styrkande av det biologiska släktskapet (barn/föräldrar) är en förutsättning för att bevilja en ansökan om uppehållstillstånd. DNA kan dock erbjudas för alla medborgarskap som inte har möjlighet att styrka sin identitet (till exempel dem från Afghanistan och Eritrea). Migrationsverket har data/info om DNA-analyser men ingen sökbar statistik.”

Lisa Bergman på presstjänst sammanfattar: ”Vi har dock ingen tillgänglig statistik över detta.”

På Migrationsverkets hemsida kan man läsa: ”Om du inte kan styrka din identitet genom ett godkänt pass när du ansöker om uppehållstillstånd, kommer du att behöva lämna ett DNA-prov. Ett DNA-prov innebär att du kommer att få lämna ett salivprov vid ett besök på ambassaden eller generalkonsulatet. Din familjemedlem (partner, förälder eller barn i Sverige) får lämna ett DNA-prov vid ett besök hos Migrationsverket. Med hjälp av DNA-proven görs en DNA-analys som visar om du och din familjemedlem är släkt.

I de fall en vuxen person lämnar in en ansökan åt ett barn som ensamt ska flytta till en förälder i Sverige, ska ett medgivande om att ett DNA-prov får tas på barnet lämnas in tillsammans med ansökan. Medgivandet ska vara skrivet av föräldern i Sverige. Migrationsverket betalar DNA-analysen.”

I september 2015 rapporterade SVT Nyheter Väst att tusentals flyktingbarn kan ha råkat illa ut. I inslaget sade man bland annat: ”Flera personer säger att det finns misstankar om att barnen utsätts för en typ av människohandel, att det är flyktingsmugglare som i en del fall sätter barnen i kontakt med personer i Sverige som ställer upp som släktingar. Men det ska också finnas miljöer i svenska städer där barn som har kommit kan ordna en ”släkting”.”

År 2000 släppte det dåvarande invandrarverket Argusrapporten. Henrik Eliasson, handläggare på Migrationsverket, var med i Argusgruppen, som kartlade fusk som kom in via tipstelefon. Bland fusket fanns skenäktenskap och personer som sökte uppehållstillstånd som anhöriginvandrare men som ändå sökte asyl.

”De hoppar av och söker asyl inne i Sverige som en annan person, de har tappat sina handlingar och de kommer till oss och söker asyl, vi vet inte hur de har kommit in, när de har kommit in, de har inga handlingar.

För att minska risken för dubbla identiteter föreslog Argusgruppen att även anhöriginvandrare skulle lämna fingeravtryck för att minska fusket, något som bara asylsökande behövde göra. Den lade också fram flera förslag om sekretesslättnader mellan myndigheter för att göra det lättare att dela med sig av informationen, men intresset bland både politiker och andra myndigheter var svalt. Inget förverkligades.

Saken rapporterades i radioprogrammet ”I lagens namn” som sändes i P1 i somras: ”Sedan dess har Sverige tagit emot drygt en halv miljon anhöriginvandrare”.

2003 lades Argusgruppen ned.

Den 17-åring som sitter bredvid mig på parkbänken kom till Sverige för att få en bättre framtid. För det får han betala ett högt pris. Själva smugglingen tog över en månad och var inte helt odramatisk. Väl här började han sin tillvaro med att ljuga, vilket han har mått mycket dåligt av. Nu kan han dessutom inte slutföra det uppdrag som han säger att ”maffian” som är ”som terrorister” gett honom och hans riktiga föräldrar. Hans syskon och han själv riskerar att råka illa ut.

Hur många sådana barn som har kommit till Sverige de senaste åren är det ingen som vet, men alla som på olika nivåer är insatta i migrationsfrågorna, vet att det förekommer. Det är en ny sorts människohandel.

NURI KINO är författare och journalist.

nuri.kino@demandforaction.com
