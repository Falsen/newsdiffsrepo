Alliansen sätter hoppet till ny M-ledare

Jenny Stiernstedt

Så gott som allting handlar om Sverigedemokraterna. Partiet vars inträde i den svenska riksdagen helt ritat om kartan under senare år.

En rundringning till alliansföreträdare visar att man inom de fyra partierna är fortsatt oense om hur SD ska hanteras – samt att förhoppningarna på M:s partiledarbyte skiljer sig fundamentalt åt.

När Anna Kinberg Batra nu lämnar över posten som partiordförande hoppas Liberalerna på att Moderaterna åter ska ta tydligt avstånd från Jimmie Åkessons parti:

– Min uppmaning till M är att stänga igen dörren till SD, sa partiledare Jan Björklund efter att avgången blev känd.

Enligt en centralt placerad källa inom L har alliansarbetet blivit kraftigt lidande sedan Kinberg Batra den 19 januari i år förklarade att hon ville lägga en gemensam alliansbudget som med stöd av SD kunde fälla regeringen, samt öppnade för dialog med partiet.

– Samarbetet har gått på tomgång. Nu kan en ny partiledare säga att man lyssnat till övriga Alliansen och ta avstånd från SD. Då skulle vi kunna intensifiera det gemensamma arbetet, säger personen.

Centerpartiet – som också tagit tydligt avstånd från SD – ville på fredagen inte ställa några krav på en ny moderatledare. Utgångspunkten är att samarbetet fortsätter som vanligt.

– Det är olyckligt att fokus ligger mer på person än på sakpolitik, är budskapet man helst vill förmedla från C.

Dock finns tydliga förhoppningar om att Centerpartiet ska växa ytterligare då Moderaterna krisar. Partiet har i SvD/Sifos mätningar mer än dubblerat sitt stöd under det senaste året. Långsiktigt är ambitionen att nå 20 procent till 2022.

Inom Liberalerna ser man dock inte med blida ögon på C-framfarten. Där är beskedet att Annie Lööf och hennes parti ”har formtoppat”:

– Om en ny M-ledare tar avstånd från SD kommer C snarast att gå tillbaka till tidigare nivåer, lyder analysen från en centralt placerad L-källa.

Huvudparti i pågående drama är förstås Moderaterna. Där är grundsynen bland de moderater SvD talat med att ”allt kommer att fortsätta som tidigare”. Det är personen som byts ut – inte politiken.

Tvärtom ska den nya politik som ”utvecklats av hundratals moderater under tusentals timmar” presenteras och spikas på förestående arbetsstämma.

– Sen kan det ju hända att en ny partiledare vill byta riktning. Det beror på vilket mandat personen får, konstaterar en moderat.

Dock är det få som tror att partiet faktiskt kommer att ta en annan väg än den man nu valt vad gäller SD. De hetaste namnen att efterträda Kinberg Batra – Elisabeth Svantesson och Ulf Kristersson – har båda varit centrala i utformningen av såväl ny M-politik som ny M-strategi.

Den uppenbara allianssprickan till trots – inte heller inom M vill man kännas vid samarbetsproblemen inom de fyra borgerliga partierna. Ny rut-reform och inträdesjobb är några av de gemensamma satsningar som lyfts fram för att ge bilden av enighet.

Och de hot om misstroende mot regeringen som lagts ska inte påverkas av att Anna Kinberg Batra kliver åt sidan, meddelande alliansledarna unisont på fredagen.

Målet är och förblir en gemensam alliansregering efter valet 2018, där de fyra partierna tillsammans är större än de rödgröna:

– Det vore lite olyckligt att ge upp i förtid, som en centerpartist uttrycker det.
