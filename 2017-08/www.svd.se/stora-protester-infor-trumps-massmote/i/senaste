Stora protester inför Trumps massmöte

TT

Trump inledde sitt besök i Arizona, USA, i gränsstaden Yuma, där han besökte en gränsstation innan han åkte vidare till Phoenix.

Yuma "var en gång ett av de minst säkra gränsområdena i USA och är nu ett av de mest säkra på grund av investeringarna i gränssäkerhet", har en av Trumps medarbetare sagt inför presidentens resa.

Syftet med massmötet är att framhålla fördelarna med ett gränsstängsel och visa på presidentens beslutsamhet att gå vidare med det centrala vallöftet.

Trots 41-gradig värme väntas omfattande protester med tusentals demonstranter vid mötet. Många motståndare har samlats och hundratals Trump-anhängare har i flera timmar ropat "bygg muren" i närheten av kongresshallen där mötet ska äga rum. Många poliser är i tjänst på platsen.

Mötet blir det första av sitt slag sedan Trumps kritiserade fördömande av "båda sidor" efter en våldsam högerextrem manifestation i Charlottesville i Virginia.

Trump kommer inte att benåda den tidigare Arizona-sheriffen Joe Arpaio under sitt massmöte i Arizona, meddelar Vita huset.

Det har spekulerats i om det finns planer på benådning för den kontroversielle Arpaio, 85, som fälldes i juli för lagtrots efter att ha brutit villkoren sedan en domstol fann honom skyldig för till rasprofilering 2011.

Arpaio är en frispråkig motståndare till olaglig invandring.

– Det kommer inte att diskuteras vid något tillfälle i dag och inga åtgärder kommer att vidtas på den fronten vid något tillfälle i dag, säger Sarah Sanders vid Vita huset.
