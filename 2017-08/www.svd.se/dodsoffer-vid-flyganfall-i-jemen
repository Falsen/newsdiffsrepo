Dödsoffer vid flyganfall i Jemen

TT

Flera människor har dödats i flyganfall i Jemens huvudstad Sanaa, uppger vittnen och lokala medier. Enligt en tv-kanal som drivs av landets Huthirebeller ska minst 30 civila ha dödats i anfallet som utförts av den saudiledda allians som för krig mot shiamuslimska krafter i grannlandet.

Rebellerna uppger att det är ett hotell som blivit träffat i attacken.

Siffrorna har inte kunnat bekräftas av oberoende källor.

Huthirebellerna från norra Jemen tog kontroll över huvudstaden Sanaa 2014. En militärallians ledd av Saudiarabien inledde den 26 mars 2015 flyganfall mot rebellerna, som de hävdar får stöd av Saudiarabiens ärkefiende Iran.
