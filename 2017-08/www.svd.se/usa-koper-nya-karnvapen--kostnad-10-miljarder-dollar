USA köper nya kärnvapen för 10 miljarder dollar

Tomas Augustsson

Det blir försvarsindustriföretagen Lockheed Martin och Raytheon som får i uppdrag att ta fram varsin lösning för en ny generation kärnvapenbestyckade kryssningsmissiler. De båda bolagen får 900 miljoner dollar vardera för förberedelsearbetet och någon gång under 2022 bestämmer sig sedan det amerikanska flygvapnet för vilket av bolagen som får ta hand om den faktiska tillverkningen.

Totalt kan det handla om en beställning på omkring 1 000 kryssningsmissiler, varav bara en del blir kärnvapenbestyckade. Inköpskostnaden beräknas bli omkring 10 miljarder dollar.

Beslutet är ett klart bakslag för Boeing som utvecklade de nuvarande kryssningsmissilerna och hoppades på att bli leverantör även den här gången. Boeing kan möjligen trösta sig med att bolaget bara några dagar tidigare fick uppdraget att, precis som konkurrenten Northrop Grumman, ta fram en lösning för hur USA:s landbaserade kärnvapenmissiler kan utformas framöver.

Både de silobaserade kärnvapenmissilerna och de nu aktuella kryssningsmissilerna är en del av det tredelade system med strategiska kärnvapen som USA har. Den tredje delen består av de kärnvapen som baseras på ubåtar och även de ska bytas ut.

De nya kryssningsmissilerna ska tas i bruk i slutet av 2020-talet och ska användas från bombplanen B-52 och B-2. Så småningom kommer de även att användas från det nya bombplanet B-21 som Northrop Grumman fått i uppdrag att ta fram.

De kommer då att ersätta det nuvarande systemet som togs i bruk i mitten av 1980-talet och börjar bli för gammalt. Dessutom har andra länders försvar mot missilerna förbättrats vilket minskat den avskräckande effekten.

Det har samtidigt kommit kritik mot att systemet ska förnyas. Bland annat varnar flera Demokratiska politiker för att risken för ett kärnvapenkrig ökar med kryssningsmissilerna som både kan användas med en kärnladdning och som konventionella vapen.
