Verkstad lyfte börsen

TT

Stockholmsbörsen avslutade handelsveckan något upp. Bäst gick verkstadsbolagen.

När börsen stängde hade OMXS-index stigit 0,3 procent. Tidigare under dagen låg det breda indexet uppe på 0,8 procent men föll tillbaka under eftermiddagen.

Bland vinnarna fanns verkstadsbolagen Atlas Copco och Sandvik som steg 2,5 respektive 1,8 procent. Stålbolaget SSAB klättrade 1,1 procent. Storbanken Nordea lyfte 1,5 procent.

Teleoperatörerna Tele2 och Telia sjönk 0,7 respektive 1,0 procent. Fingerprint Cards var det tyngsta sänket, ner 2,6 procent.

Dagens galna vinnare var Hufvudstadens C-aktie, plus 293 procent, innan börsen beslutade att handelsstoppa aktien och sätta den på observationslistan. Bakgrunden till det extrema lyftet är bland annat den väldigt låga likviditeten i aktien.

De ledande Europabörserna var svagt ned. Londonbörsens FTSE-index föll 0,1 procent, Frankfurtbörsens DAX-index backade 0,1 procent medan CAC-index i Paris sjönk 0,2 procent.
