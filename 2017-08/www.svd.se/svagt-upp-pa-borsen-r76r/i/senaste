Verkstad lyfter börsen

TT

Uppgången på Stockholmsbörsen håller i sig och stärktes ytterligare under eftermiddagshandeln. Flera verkstadsjättar leder uppgången.

Omkring klockan 15.30 ligger OMXS-index på plus 0,8 procent, i linje med utvecklingen på Europabörserna i väntan på att centralbankscheferna, med Fed-chefen Janet Yellen och ECB-chefen Mario Draghi i spetsen, ska börja prata vid mötet i amerikanska Jackson Hole.

Bland vinnarna märks verkstadsbolagen Atlas Copco och Sandvik som båda stiger runt tre procent. Stålbolaget SSAB är inte mycket sämre, plus 1,5 procent. Även storbanken Nordea går starkt, upp 1,7 procent.

Mot strömmen går bland andra teleoperatörerna Tele2 och Telia som sjunker 0,3 respektive 0,8 procent.

Dagens galna vinnare är Hufvudstadens C-aktie, plus 293 procent, innan börsen beslutade att handelsstoppa aktien och sätta den på observationslistan. Bakgrunden till det extrema lyftet är bland annat den väldigt låga likviditeten i aktien.
