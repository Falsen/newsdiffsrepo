Luxchefen hoppas på lyft med ny robotdammsugare

Tomas Augustsson

För den som inte är expert på robotdammsugare är det svårt att avgöra om Electrolux nya produkt verkligen skiljer sig från alla andra alternativ på marknaden. Men enligt Jonas Samuelson, koncernchef för Electrolux, tar bolaget ett nytt steg när man inleder en global lansering av sin nya robotdammsugare.

Den styrs via en app i mobilen och använder Electrolux nya system som gör att robotdammsugaren ser i tre dimensioner och bättre kan ta sig fram och förbi alla hinder som finns på golvet i alla bostäder. Dammsugaren är också en del i de omställningar som Electrolux håller på med.

– Det här affärsområdet har haft det svårt tidigare och vi har behövt städa upp. Nu går verksamheten betydligt bättre och nu handlar det om att utveckla nya produkter som kan ta marknadsandelar, säger Ola Nilsson som är chef för affärsområdet som bland annat tillverkar den nya robotdammsugaren.

Teoretiskt borde det finnas stor potential. Den globala dammsugarmarknaden beräknas vara värd 70 miljarder kronor och Electrolux står för cirka 10 procent av den.

Men företaget har, bortsett från testprodukter, inte haft några egna robotdammsugare det senaste decenniet. Förhoppningen är att man med den nya modellen ska få upp intresset för robotdammsugare och därmed den egna försäljningen.

Den nya dammsugaren är också en del i Electrolux satsning på att ta fram allt fler produkter som kopplas upp till internet.

– Vi kommer med produkter som pratar med varandra och så småningom kommer nästan alla prylar i hemmet att vara uppkopplade. Men det handlar också om att marknadsföringen av produkterna förändras när sociala medier är så viktiga och mycket bygger på vad andra konsumenter tycker, säger Jonas Samuelson.

Fast för konsumenterna finns det förstås också en annan viktig faktor, priset. Electrolux räknar med en rätt saftig prislapp på omkring 9 000 kronor för den nya robotdammsugaren.
