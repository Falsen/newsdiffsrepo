Förslag: M ska få ny ledare den 8 oktober

TT

– Vi kommer nu att gå ut till våra förbund och sidoorganisationer och be dem nominera de namn och kandidater de vill ha, säger valberedningens ordförande Lars-Ingvar Ljungman till TT efter det första sammanträdet efter Anna Kinberg Batras avgång som partiledare i fredags.

Och det känns som att det är aningen bråttom nu: Om lite drygt ett år är det val till riksdagen och Moderaterna står plötsligt ledarlösa.

Under söndagens möte beslutade valberedningen alltså att föreslå att en extrastämma för att välja en ny partiordförande ska hållas den 8 oktober. Partistyrelsens arbetsutskott ska ta det definitiva beslutet på tisdag.

Partiet har sedan en ordinarie arbetsstämma den 12–15 oktober.

Ännu har ingen klivit fram offentligt som kandidat till att leda och ena partiet. Men i spekulationerna nämns bland andra den ekonomisk-politiske talespersonen Ulf Kristersson och den arbetsmarknadspolitiska talespersonen och andre vice ordföranden i partiet, Elisabeth Svantesson.

Detta förutom teorier om en återkomst för tidigare försvarsministern Mikael Odenberg eller tidigare statsministern Carl Bildt.

Ljungman manar nu alltså partiets olika organ att sätta fart.

TT: Vad är viktigt nu för förbunden och sidoorganisationerna att tänka på?

– Det viktiga är att de tänker på att involvera så många som möjligt av våra medlemmar, svarar Ljungman.

Moderaterna beskrivs nu som ett djupt splittrat parti fyllt av konflikter. På frågan om tiden fram till den 8 oktober är tillräckligt för en bra dialog svarar han:

– Ibland är det så att man måste laga efter läge, och det här är väl ett sådant tillfälle. Det spelar ingen roll vad vi vill, det här är den tiden vi har.
