Dansk polis: Hittad kropp stympades med avsikt

Salomon Rogberg

På tisdagseftermiddagen bekräftade Köpenhamnspolisen att den kropp som hittats i vattnet vid Amagers kust i Danmark stympats ”medvetet”.

– Längden på kroppen gör att det inte går att utesluta att det är Kim Wall, säger Jens Möller, som är Köpenhamnspolisens chef för grova brott.

Identiteten på kroppen har inte kunnat fastställas. Besked från DNA-analys kommer under onsdagen.

Det var på måndagen som en cyklist slog larm om att hon sett en kropp i vattnet vid Amagers kust. Polisen bekräftade samma dag att det var en kvinnokropp, men att det var för tidigt att säga om det är svenska journalisten Kim Wall, 30.

Under tisdagen har hemvärnet fortsatt en sökinsats med bland annat dykare vid strandkanten längs kusten. Ett ytterligare fynd har gjorts.

– Det skulle kunna vara ännu en del av ett lik men det är inget som går att bekräfta än, säger Jens Möller i ett videoklipp som publicerats på Twitter.

Danska ubåtsägaren Peter Madsen sitter häktad misstänkt för att ha vållat Kim Walls död. Polisen tror att han gjort sig skyldig till mord eller dråp.

Om den stympade torson visar sig vara Kim Walls kropp så stärks misstankarna mot Madsen, säger advokaten och tidigare åklagaren Ingela Hessius.

– Varför har han gjort sig av med kroppen på det sättet om det var en ren olyckshändelse? Han borde i så fall ha ringt polisen och sjöräddningen. För då vet han likväl som vi jurister att rättsläkare kan dra slutsatser om hans berättelse stämmer eller inte.

Det var den 10 augusti som Kim Wall gick ombord Peter Madsens ubåt UC3 Nautilus, som han byggt själv, för att göra ett reportage.

På fredagsmorgonen började sökandet efter ubåten sedan kvinnans partner slagit larm. Senare på förmiddagen siktades ubåten vid Køgebukten, söder om Köpenhamn. Madsen meddelade då via radio att han var på väg tillbaka mot hamnen. Men sedan sjönk plötsligt ubåten och Madsen räddades av en privatbåt.

Enligt polisens tekniska undersökning sänktes ubåten avsiktligt.

Madsen nekar till brott och hävdar att Kim Wall dog i en olycka ombord på ubåten och att han sedan "begravt" henne till sjöss.

Att man funnit en kropp har stor betydelse i ett eventuellt åtal, konstaterar advokaten Ingela Hessius.

– Förutom att man kan avgöra att den är stympad går det att se om det finns några yttre skador. Man kommer även ta prover på blod och organ för att se om det finns några ämnen i kroppen som inte borde vara där.

Polisen har gjort andra fynd under tisdagen. Ännu är det oklart om det rör sig om fler kroppsdelar. Om polisen hittat ett huvud kan det ge många fler svar hur personen dött, enligt Ingela Hessius.

– Det kan ge ytterligare svar på det som har orsakat personen död. Om en person blivit strypt så kan man se mycket i ansiktet, i ögonvitorna och i ansiktets kan det synas små blödningar till exempel.
