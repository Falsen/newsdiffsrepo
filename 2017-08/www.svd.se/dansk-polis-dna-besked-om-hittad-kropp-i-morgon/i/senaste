Dansk polis: Hittad kropp stympades med avsikt

Salomon Rogberg

Det var under måndagen som en cyklist slog larm om att hon sett en kropp i vattnet vid Amagers kust i Danmark.

Polisen bekräftade senare att det var en stympad kvinnokropp, men att det var för tidigt att säga om det är svenska journalisten Kim Wall.

Under tisdagen har hemvärnet fortsatt en sökinsats med bland annat dykare vid strandkanten längs Amagers kust. Ett ytterligare fynd har gjorts.

– Det skulle kunna vara ännu en del av ett lik men det är inget som går att bekräfta än, säger Jens Möller, Köpenhamnspolisens chef för grova brott.

Han säger i ett videoklipp, som publicerats på Twitter, att man ännu inte kunnat fastställa identiteten på kroppen.

– Längden på kroppen gör att det inte går att utesluta att det är Kim Wall.

Besked från DNA-analys kommer i morgon.

Danska ubåtsägaren Peter Madsen sitter häktad misstänkt för att ha vållat Kim Walls död och polisen tror att han gjort sig skyldig till mord eller dråp.

Själv hävdar han att hon dog i en olycka ombord på ubåten och att han sedan "begravt" henne till sjöss.

Om den stympade torson visar sig vara Kim Walls kropp så stärks misstankarna mot Peder Madsen. Det säger advokaten och tidigare åklagaren Ingela Hessius.

– Varför har han gjort sig av med kroppen på det sättet om det var en ren olyckshändelse? Han borde i så fall ha ringt polisen och sjöräddningen. För då vet han likväl som vi jurister rättsläkare kan dra slutsatser om hans berättelse stämmer eller inte, säger hon.

Att man funnit en kropp har stor betydelse i ett eventuellt åtal.

– Förutom att man kan avgöra att den är stympad går det att se om det finns några yttre skador. Man kommer ta prover på blod och organ för att se om det finns några ämnen som inte borde vara där.
