Leo, 12: ”Det vore coolt att bli världsbäst”

Åsa Kahn

Det har gått ett halvår sedan Leo fick upp ögonen för Dota 2, och nu är det en av de absolut bästa sakerna han vet. Dota 2 är ett så kallat strategispel, där två lag möter varandra på en arena. Man spelar tillsammans med fyra andra, och målet är att förstöra det ­andra lagets bas.

–  Jag och några kompisar brukar köra ofta. Jag spelar själv om det inte är några kompisar online, men det är de nästan hela tiden. Kompisarna är några jag har träffat genom Dota, säger Leo när vi ses framför datorn i hans rum mitt under brinnande världsmästerskap.

Tävlingen heter ”The Interna­tional” och Leo följer den med spänning. Tyvärr åkte favoritlaget Evil Geniuses ut i början av turneringen, och inte heller svenska ­favoriterna Alliance är något att hoppas på.

Dota är ett av de absolut största spelen inom e-sporten, och prispengarna som de tävlande delar på i årets världs­mästerskap ligger på ungefär 25 miljoner ­dollar (över 200 miljoner svenska kronor).

–  Man vinner mer om man vinner en Dota-turnering än om man vinner tennistävlingen Wimbledon, säger Leo som gärna skulle vilja tävla när han blir äldre.

–  Det vore coolt att vara världsbäst på Dota. Min brorsa säger att jag har en chans, för några av proffsen började spela när de var ungefär så här gamla, säger Leo.

Leos storebror, som är vuxen, spelar också Dota 2 och är väldigt bra, enligt Leo. Så ett första mål är att bli lika bra som sin bror innan han blir 15 år. Men det tar tid att träna upp sig.

–  Man måste tänka på 4–5 saker samtidigt. Jag spelar mycket schack också, men Dota är extremt mycket svårare. Om schack är 7 av 10 så är Dota 10 av 10.

Ett plus med att spela är att Leo lärt sig jättemycket engelska, eftersom allt i spelet är på engelska. Dessutom har han snappat upp en hel del ryska.

–  Jag kan lite ryska också, för det är många ryssar som spelar. Jag kan säga ”gå dit” och ”gör så”, och jag fattar vad ryssarna menar, säger Leo, och Leos pappa säger att han brukar höra ryska ord från Leos rum när han spelar.

Finns det någon speciell ­spelare som du ser upp till?

–  En i Evil Geniuses som heter ­Sumail. Och så Loda som är en svensk spelare.

Loda heter egentligen Jonathan, medan Sumail är ett riktigt namn. Själv har Leo en ledsen smiley som namn när han spelar.

–  Det är för att jag ska vara så skrämmande som möjligt.

En match tar lite mindre än en timme, och det går absolut inte att avbryta mitt i. Så det gäller att ingen vuxen säger åt en att sluta eller drar ur sladden.

–  Om man lämnar en match får man ”low priority”. Det är jättetråkigt, säger Leo och förklarar att man bara kan välja några få hjältar att spela med då.
