Bilen var miljövänlig – bajsade inte på gatorna

Robert Lagerström

I begynnelsen sågs bilen som ett miljövänligt fordon. Visst väsnades den, men till skillnad från hästen bajsade den inte på stadens gator, drog till sig flugor eller uppförde sig allmänt lynnigt.

För 100 år sedan hade bilen faktiskt förvånansvärt mycket gemensamt med dagens fordon. Förutom själva förbränningsmotorn var många finesser redan uppfunna – allt från elstart, skivbromsar och överliggande kamaxel till elvärme, överväxel och elektriska strålkastare. Serietillverkningen kom igång och det satsades dessutom på elbilar.

Efter första världskriget sköt bilförsäljningen i höjden och i slutet av 1920-talet fanns över 100  000 fordon i Sverige.

–  Redan från början stod bilen för frihet och individualism. När massbilismen slog igenom under 1950-talet blev den en viktig del av att vara en modern svensk, säger universitetslektor David Jansson, som forskar kring bilen och folkhemmet.

Då hade fordonet för länge sedan tagit över järnvägens roll som det viktigaste transportmedlet. Bilen skapade en rörlighet och blev en livsstil.

–  Den främjade folkhemmet samtidigt som bilindustrin utgjorde en ekonomisk grund för välfärdssamhället. Att ha stora biltillverkare i ett så pass litet land hjälpte även till att forma svenskarnas identitet.

Självfallet utvecklades bilen även tekniskt. Den blev snabbare och effektivare och genom 1970- talets oljekris även renare. Då kom katalysatorn, medan deformationszoner och kraftiga stötfångare gjorde fordonet säkrare. I Sverige blev det lag på att använda bilbälte i framsätet och under 1980-talet slog krockkudden igenom.

–  Numera är de flesta överens om att vi måste få bort bilen från innerstäderna. Det har skett en stor attitydförändring under de senaste tio åren och folk är mycket mer miljömedvetna, säger David Jansson.

I dag har den moderna elektroniken skördat triumfer. Samtidigt håller fordonet på att bli självkörande. Vem kunde ha anat det för 100 år sedan?
