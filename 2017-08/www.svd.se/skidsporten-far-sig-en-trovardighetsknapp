"Skidsporten får sig en trovärdighetsknäpp"

TT

Sveriges längdchef Johan Sares är nöjd med att Therese Johaug fått sitt dopningsstraff tidsbestämt till 18 månader av Idrottens skiljedomstol, Cas.

– Det är skönt att vi har en dom att förhålla oss till så vi kan lägga fokus på prestationer och framtida mästerskap. I stället för dopning och avstängningar, som det var under den senaste tiden, säger han till TT.

Norska skidförbundet dömde i oktober Johaug till 13 månaders avstängning för den anabola steroiden clostebol som hon fått i sig via en läppsalva hon blivit rådgiven av den dåvarande norska landslagsläkaren, Fredrik S Bendiksen. Ett beslut som det internationella förbundet, Fis, överklagade.

– Jag är lite förvånad över att man (Cas) förlängde domen med så pass mycket som fem månader, men samtidigt har jag fullt förtroende för de som har beslutat domen, säger Johan Sares.

Sveriges landslag har inte påverkats i sin vardag av turerna kring Johaug. Men nu är det lättare att fokusera på det sportsliga.

– Skidsporten, och idrotten överlag, får sig en trovärdighetsknäpp när man pratar om prestationshöjande medel och dopning, säger Sares.

TT: Hur har er relation med Norge påverkats?

– Vi har haft en öppen och bra dialog. När det gäller Therese Johaug-fallet så har vi egentligen inte haft några diskussioner överhuvudtaget. Det vi har diskuterat med Norge de senaste åren är mer kring det här synsättet med astma och där tycker vi att vi har haft bra diskussioner.

Sveriges förbundskapten Rikard Grip tycker det är tråkigt att Johaug, som är avstängd hela den kommande tävlingssäsongen, missar OS i Pyeongchang, Sydkorea, i februari.

– Så klart tråkigt. Man vill att de absolut bästa åkarna ska vara på plats, men sen finns det ju förhållningssätt som vi alla måste rätta oss efter, säger han.
