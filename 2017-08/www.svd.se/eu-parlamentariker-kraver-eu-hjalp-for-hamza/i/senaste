EU-parlamentariker kräver EU-hjälp för Hamza

TT

EU-kommissionen ska agera för att Hamza Yalcin, författare och Erdogankritiker, ska släppas ur fängelset i Barcelona. Det kräver EU-parlamentariker Cecilia Wikström (L), rapporterar P4 Halland.

Hon får stöd av flera utländska kollegor som vill veta vad EU-kommissionen gör för att svenska medborgare ska kunna resa fritt i Europa utan att riskera att gripas på begäran av Turkiet för att ha använt yttrandefriheten.

"Varje dag som en författare eller journalist hålls frihetsberövad, enbart för att ha använt pennan som vapen i sitt försvar av medborgares fri- och rättigheter, är ett stort politiskt misslyckande för Sverige och EU. Det är vårt ansvar att verka för att Yalcin omedelbart släpps och försätts i frihet", skriver Cecilia Wikström (L) i ett pressmeddelande, enligt radion.

Yalcin är både svensk och turisk medborgare och greps i början av augusti. Turkiet anklagar honom för terrorhandlingar.
