Göran Persson om M-krisen: Aldrig sett något liknande

Erik Jerdén

Hälften av Moderaternas länsförbund och ett antal moderata kommunalråd kräver nu Anna Kinberg Batras avgång. Göran Persson anser att kraven är ”mycket märkliga”.

– Om man ett år före ett val med en nyvald partiledare driver in sig själv i en diskussion om partiets ledning, då har man flyttat hela den front som ett politiskt parti ska ha, säger han till Dagens Industri.

Persson säger att han inte förstår hur de som startat det hela tänker och anser att de verkar sakna en tydlig plan.

– Om vissa länsförbund ställer sig upp och kräver Kinberg Batras avgång medan andra länsförbund ställer sig upp och försvarar henne, då har man förlorat, säger han.

Göran Persson går så långt som att säga att agerandet saknar motstycke i svensk politik i modern tid.

– Det är utomordentligt märkligt att ett så stort parti imploderar på detta sätt. Jag tror inte jag har sett något motsvarande i Sverige, inte i Europa heller. Det kanske har hänt tidigare i världen men jag kommer inte på något tillfälle just nu.

Persson tror att skeendet skadar Moderaterna men han är inte säker på att det kommer stärka Socialdemokraterna.

– Jag är inte så säker på det. Det här spär på uppfattningen om att politik är ett fult spel, säger han.
