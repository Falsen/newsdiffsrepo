Elisabet Andersson:
Hans idéer kan ha skapat ängsligt Stockholm

Elisabet Andersson

Knappt hade Mustafa Can skrivit sin SvD-text om ett segregerat Stockholm, med kräsna innerstadsmänniskor, förrän han fick stöd från högre ort.

Självaste Richard Florida – den amerikanske ekonomiprofessorn som tjänat multum på sitt budskap om ”cool cities” – rapporterades ha drabbats av eftertankens kranka blekhet. Nu pekade han istället på det problematiska i att utforma städer för en urban elit.

Florida är en av världens mest kända urbanister. Hans budskap har varit att framtiden hänger på att städer lyckas locka till sig människor från den så kallat kreativa klassen, de smarta, vidsynta och kosmopolitiska (i huvudsak välutbildade och välbetalda personer som exempelvis programmerare och reklamare). Det är dessa talanger som ska generera utveckling och välstånd. Alltså måste städerna se till att tillfredsställa deras preferenser när det gäller utbud och klimat.

Efter att Richard Florida gav ut sin bok ”Den kreativa klassens framväxt” startade han ett konsultbolag och åkte världen runt som föreläsare. Inte minst i Sverige har intresset varit stort (kanske för att Sverige hamnat skyhögt i Floridas kreativitetsranking).

2006 talade Richard Florida inför 1 200 åhörare i Blå hallen i Stockholms stadshus. Ekonomiprofessorns idéer spökar såklart på det Södermalm som Mustafa Can beskriver. Men Floridas tankegods har använts runt om i landet; det dyker upp i åtskilliga dokument från myndigheter och kommuner.

Det är lätt att förstå att Floridas optimistiska budskap har gått hem. Se till att attrahera rätt typ av människor, profilera staden som tolerant och spännande, stoppa in lite kultur i nedgångna hamn- och industriområden, så ordnar sig nog resten.



Eftersom den kreativa klassen har ett stort kulturintresse, och eftersom kultursatsningar kan ”sätta en ort på kartan”, är det viktigt att satsa på kultur, enligt Floridas instrumentella kultursyn.

Det skulle vara intressant att veta vad Florida har inneburit för Sverige under 2000-talet. Kanske några kultursatsningar som annars inte blivit av? Kanske en prioritering av innerstadsmiljöer (där de kreativa ska flockas) på bekostnad av periferin?

En gissning är att hans budskap har lett till att politiker och stadsplanerare allt för mycket haft den kreativa klassens bästa för ögonen. Hans storstadsromantik kan också ha förstärkt polariseringen mellan stad och land.

Nu verkar han alltså själv ha drabbats av baksmälla. Florida erkänner att han varit ”överdrivet optimistisk”. Efter brexit, Trump, högerpopulistiska framgångar och enorma värdestegringar i centrala stadsmiljöer funkar inte budskapet lika bra.

Richard Floridas nya bok heter ”The new urban crisis”. Här handlar det om segregration, gentrifiering, hutlösa bopriser och undanträngd medelklass i städer som, enligt Florida, drabbats av ”winner-takes-all-urbanism”. Här skriver han om behovet av bostäder till rimliga kostnader och mer inkluderande städer.

Kritikerna menar att han nu försöker tackla problem som han själv varit med och skapat. Må så vara – men nog finns det all anledning att lyssna på hans nya budskap, även i Stockholm.
