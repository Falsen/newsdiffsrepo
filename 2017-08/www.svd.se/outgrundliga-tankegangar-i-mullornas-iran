Outgrundliga tankegångar i mullornas Iran

SvD

Det är hett och bullrigt i Teheran, luften dålig, trafiken tät, solen skoningslös. Kvinnorna svettas i heltäckande kläder. Under våren har president Hassan Rouhani blivit omvald, en man något mer öppen för omvärlden, men valet ändrar inte mycket för kvinnorna, de intellektuella eller andra förtryckta minoriteter.

Vare sig en man i svart eller vit turban sitter vid makten, måste kvinnorna täcka all hud utom händer och ansikte, deras vittnesmål i rätten är bara värt hälften av en mans och de får inte sjunga eller dansa.

Allt fler kvinnor trotsar öppet dessa restriktioner. Många går inte längre klädda i svarta heltäckande hijabs utan bär bara en scarf på huvudet, och mer moderiktigt sydda kappor, så kallad manteau med insvängda midjor.”Det är tillåtet att visa fyra fingerbredder hår”, förklarar en ung tjej, vars scarf glidit långt bak på huvudet.

En och annan piffar upp sin svarta hijab med en röd ros eller en rolig hatt på toppen. I skymningen syns unga par hand i hand, särskilt runt universitetskvarteren. Det händer att man ser några kyssas i smyg med risk för att bestraffas hårt av Moralpolisen.

På gatorna går många runt med vita bandage i ansiktet. Plastikkirurgin är omfattande i Iran, näst störst i världen efter Thailand. Även ögonoperationer och organtransplantationer lockar.

Det kanske allra märkligaste i denna strängt muslimska republik, som lyder under sharialagar från 600-talet, är att det är tillåtet att byta kön. Iran har blivit ett Mecka för transsexuella från hela världen. Hur är det möjligt i detta fundamentalistiska samhälle, där homosexualitet anses som en dödssynd och bestraffas med döden? Så här förklarar en mulla det hela:

”Gud gav oss jorden. På Jorden odlar vi vete och av vetet gör vi mjöl och bakar bröd. Det gör vi för att det är bra för människorna. På samma sätt gav Gud människan en kropp. Och med den kan vi sedan göra det som är bäst för oss.”

Outgrundliga äro sannerligen mullornas tankar.

SUZANNE GOTTFARB är författare och journalist.

suzgott@hotmail.com
