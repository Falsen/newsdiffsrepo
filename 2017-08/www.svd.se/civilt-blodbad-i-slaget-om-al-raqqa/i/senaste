Civilt blodbad i slaget om al-Raqqa

TT

Det var över på ett par minuter. Men Ahmad kommer aldrig att glömma junidagen då det regnade granater över hans gata i al-Raqqa. Minst tolv personer dödades, Ahmad skadades men överlevde.

"Granaterna slog ner en efter en. Det går inte att beskriva, det var som jordens undergång – ljudet, människors skrik. Om jag så lever i hundra år kommer jag aldrig att glömma detta blodbad", berättar Ahmad för människorättsorganisationen Amnesty International som intervjuat människor som flytt staden.

Sedan terrorstämplade IS tog kontroll över al-Raqqa 2014 har jihadisterna satt skräck i invånarna och styrt staden med järnhand. Men när offensiven för att driva ut extremisterna nu har nått omkring halvvägs är det inte bara IS som innebär problem för civilbefolkningen.

Människor som flytt striderna beskriver ständig artillerield och flygbombningar från den USA-ledda alliansen och den kurdisk-arabiska SDF-styrkan som kämpar tillsammans för att driva ut IS från staden.

Hundratals civila har dödats och skadats sedan offensiven inleddes.

"Samtidigt som slaget om att ta tillbaka al-Raqqa från Islamiska staten intensifieras är tusentals civila fast i en dödlig labyrint där de beskjuts från alla håll", konstaterar Donatella Rovera från Amnesty International och manar SDF och de USA-ledda styrkorna att anstränga sig mer för att skydda civila, bland annat genom att undvika urskillningslösa attacker.

FN föreslår en humanitär paus som skulle tillåta de uppskattningsvis runt 20 000 civila som sitter fast i staden att fly. Dessutom uppmanas den USA-ledda alliansen att tygla flygbombningarna.

– Nu är det dags att tänka på möjligheter, pauser eller annat, för att underlätta för civilbefolkningens flykt, eftersom IS gör allt för att hålla dem kvar, säger Jan Egeland, chef för FN:s humanitära insatser i Syrien, enligt nyhetsbyrån Reuters.
