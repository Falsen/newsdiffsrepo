”Sverige bör inte skriva under avtal om kärnvapen”



Vi lever i en orolig tid. Vi ser hur det sker en upprustning i såväl världen som vårt direkta närområde. Ryssland förnyar sina kärnvapen, placerar ut ballistiska robotar i Kaliningrad, ökar antalet övningar och använder en allt hårdare retorik. Samtidigt genomför Nordkorea upprepade övningar och tester av långdistansrobotar. Något som både skrämmer grannländer och destabiliserar såväl regionen som den globala säkerheten.

Som ett resultat av detta har flera av våra europeiska grannländer börjat öka sin försvarsförmåga. I de tre överenskommelser med regeringen som Centerpartiet och vissa andra allianspartier slutit har även Sverige återigen börjat förstärka vår försvarsförmåga. Vi ser ett behov av att kunna försvara oss, om det värsta skulle inträffa. Det här är inte något vi önskar, utan en verklighet vi måste förhålla oss till.

I detta läge tycks regeringen välja att skriva under en ny FN-konventionen om ett kärnvapenförbud. Det är ett besked som vid första anblick kan tyckas lovvärt, sett till hur omvärlden ser ut. Men tyvärr riskerar detta dock att bli högst kontraproduktivt och slå mot Sveriges och Europas säkerhet, snarare än påskynda en kärnvapennedrustning. Arbetet med att ta fram resolutionen har varit förhastat och slarvigt. Konventionens innehåll förstärker inte det globala arbetet mot kärnvapen och massförstörelsevapen. Det riskerar i stället att till och med hota det globala icke-spridningsavtalet. Det är något som Centerpartiet aldrig kan acceptera. Nu är inte tid för plakatpolitik. Vi anser därför att Sverige inte ska skriva under ett avtal med så pass stora brister.

Ytterst få EU-länder, inga Natoländer och inget nordiskt land har gjort det strategiska beslutet att skriva under utkastet till FN-konventionen. Finland, som likt Sverige, inte är med i Nato, men i EU, har valt att stå utanför. Det har även Nederländerna gjort. De länder i Europa som har skrivit under avtalet delar inte Sveriges säkerhetspolitiska läge.

Vi delar inte heller regeringens analys att Sveriges bilaterala försvarssamarbeten med exempelvis USA, Frankrike och Storbritannien kan fortsätta att utvecklas som tänkt om Sverige skriver under avtalet. Vi ifrågasätter även om det nordiska försvarssamarbetet och det fördjupade försvarssamarbetet med Finland bortom fredstid kan fortsätta som planerat. Det avtalsförslag som nu ligger på bordet hotar vår gemensamma säkerhet i Östersjöregionen. En säkerhet som Centerpartiet i stället vill förstärka genom ett medlemskap i Nato.

Regeringen blir därför svaret skyldigt på hur Sverige ska kunna försvaras om vi omöjliggör djupa, bilaterala försvarssamarbeten med viktiga länder, samtidigt som vi riskerar vårt utvecklade partnerskap med Nato. Doktrinen om att Sverige bygger säkerhet tillsammans med andra skulle därmed effektivt undermineras av regeringen. Vår handlingsfrihet beskärs och regeringen riskerar Sveriges säkerhetsintressen.

För Centerpartiet är det viktigt att arbetet med nedrustning fortsätter, de rustningskontrollåtgärder och förtroendeskapande arrangemang som finns måste vi försöka upprätthålla och förstärka. Vi kommer att fortsätta arbeta för att det globala icke-spridningsavtalet, NPT-avtalet, som innebär en långsiktig kärnvapennedrustning lever vidare. Sverige ska vara en tydlig röst i nedrustningsarbetet, men Centerpartiet kan aldrig acceptera ett avtal som går stick i stäv med Sveriges säkerhetspolitiska intressen. Det borde inte regeringen heller göra.

Annie Lööf

partiledare Centerpartiet

Kerstin Lundgren

utrikespolitisk talesperson Centerpartiet

Daniel Bäckström

försvarspolitisk talesperson Centerpartiet
