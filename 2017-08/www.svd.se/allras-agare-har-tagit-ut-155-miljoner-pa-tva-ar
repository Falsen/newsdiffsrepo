Allras ägare har tagit ut 155 miljoner på två år

Joel Dahlberg

Ekot avslöjade på tisdagen att åklagaren i sin utredning av Allra och Oak Capital, vid sidan av misstankar om grov trolöshet mot huvudman (Allra) samt grovt bokföringsbrott (Oak), också utreder misstänkt penningtvättsbrott. Här kan de extrautdelningar bolaget beslutat om vara av intresse.

Det har blåst rejält kring Allra, men bolaget finns kvar. Efter avregistreringen av Allras PPM-fonder i våras, sålde bolaget fonderna till Ålandsbanken. Resten av verksamhet drivs vidare med Alexander Ernstberger som vd.

För två veckor sedan, den 9 augusti, höll bolaget en extra bolagsstämma och man beslutade då om en extra aktieutdelning på 70 miljoner kronor. Under 2016 fattades två beslut om extra utdelning på totalt 85 miljoner kronor.

Detta stämmer, enligt åklagare, överens med de vinster som gjorts i Allras dotterbolag i Dubai, vars verksamhet är en central del i brottsutredningen.

– Jag kan inte bekräfta att de pengar som Allra nu har beslutat dela ut till ägarna är pengar från verksamheten i Dubai men det finns mycket som talar för att det är samma pengar, säger Thomas Hertz.

Hertz bekräftar för SvD att de pengar som Allra delat ut under 2016 och 2017 är av intresse för utredningen samt att det finns misstankar om penningtvättsbrott.

Han kan dock, på grund av sekretess, inte kommentera om den senaste transaktionen, den extra utdelningen på 70 miljoner kronor, är en misstänkt transaktion.

Han påpekar samtidigt att det kan vara ett brott när pengar från brottslig verksamhet i ett bolag betalas ut till ägarna i form av aktieutdelning. Det kan också vara så att den finansiella institution som hanterar dessa pengar gör sig skyldig till så kallad näringspenningtvätt.

– Jag tycker att kunskapen generellt sett är för dåligt när det gäller näringspenningtvätt. Det handlar bland annat om att bankerna är för dåliga på att kontrollera transaktioner som borde anses misstänkta, säger Hertz.

Allra släppte på tisdagen en skriftlig kommentar angående Ekots uppgifter.

”Intresset kring Allra har gett upphov till spekulationer och obekräftade påståenden. Vi välkomnar en granskning från EBM och kommer givetvis att samarbeta för att underlätta en utredning för att på så vis rättfärdiga bolaget och personer från de spekulationer som har figurerat. Vi anser det synnerligen olämpligt av åklagaren att offentligt spekulera i teoretiska konsekvenser utan att i detta läge kunnat påvisa några konkreta brister i Allras verksamhet.”

SvD har frågat vd Alexander Ernstberger om huruvida Allras styrelse, inför beslutet om en extra utdelning, funderade över om utdelningen kunde utgöra en brottslig handling. Han svarar att han inte har några ytterligare kommentarer.
