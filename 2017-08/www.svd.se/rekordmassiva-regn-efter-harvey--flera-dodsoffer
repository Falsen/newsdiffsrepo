Rekordmässigt regnfall efter Harvey – många döda

Annakaisa Suni

Smutsigt brunt vatten täcker vägar, hus och hela grannskap i USA:s fjärde största stad Houston i Texas.

Det är som en ny insjö lika stor som Lake Michigan hade uppstått, beskriver Brad Kieserman på Amerikanska Röda korset för LA Times. Ett område lika stort som tio Vänern ligger delvis under vattenmassorna.

Regnmängden under en storm är ett nytt rekord i USA. Vid Cedar Bayou, öster om Houston, hade 1,3 meter vatten fallit på tisdagseftermiddagen lokal tid sedan stormen slog till i fredags.

I Sverige brukar det regna cirka en meter på ett helt år.

Minst 30 personer befaras ha dött på grund av regnet och översvämningarna i Texas, rapporterar New York Times utifrån myndighetsuppgifter. Uppgifterna om dödstalet varierar.

Bland annat dog en polisman i sin bil när han försökte ta sig till jobbet. En äldre kvinna hittades drunknad i sitt hem och en annan kvinna dog när ett träd föll över hennes husvagn, rapporterar LA Times.

– Det här är det största som hänt i Houston. Den här stormen har effekt på sju miljoner människor, säger Astrid Marklund, honorär generalkonsul för Sverige i Houston, till TT.

Hon befinner sig i sitt hem där vattnet för två dagar sedan nådde fram till tröskeln, men nu har sjunkit undan på hennes gata.

– Man kommer inte upp på några av de stora vägarna. Påfarter och avfarter är översvämmade. Man får hålla sig i sitt område, berättar hon.

Enligt lokala myndigheter har mellan 30 000 och 40 000 hus drabbats av stormen och 4 000 hus har översvämmats. Bara i Houston hade 17 000 människor sökt skydd på härbärgen på tisdagsmorgonen lokal tid, enligt New York Times.

– Farorna just nu är att det har regnat så mycket att floder svämmar över på vägen till havet. Jag är orolig för liv som går till spillo, säger Astrid Marklund.

Flodvattnet blir snabbt smutsigt och kan dessutom bli direkt farligt att komma i kontakt med.

– Flodvattnet blandas med allt som finns under det. Om det sköljer över åkrar med bekämpningsmedel tar det med sig det. Vattnet kan också bära med sig djuravfall från åkrar och skogar, säger Richard Bradley vid University of Texas, till Time.

Orkanen Harvey minskade i styrka redan under helgen, men efter vinden kom det extrema regnet. Harvey drog först över Texas och kom över land en andra gång i Louisiana.

Stormen har försvagats och Louisiana förväntas inte drabbas av samma extrema nederbörd som Texas, enligt vädertjänsten NWS.

Plundring har förekommit i Houston och för att förhindra brott har polisen utfärdat utegångsförbud mellan midnatt och klockan fem på morgnarna.

Nästan en fjärdedel av USA:s totala oljekapacitet har slagits ut när raffinaderier tvingats stänga. Priserna på råolja och naturgas har pressats nedåt medan terminskontrakten för bensinleveranser rusar uppåt.

De flesta husägarna i det drabbade området har inte försäkring som täcker orkanskador, rapporterar ABC News. Bara mellan 15 och 20 procent är försäkrade mot översvämningar, uppskattar Mark Hanna, talesperson på försäkringsbranschens organisation Insurance Council of Texas.
