Tre till derbyt för Untersteiner

TT

Halmstadstränaren hade precis vunnit det sista uttagningsloppet av sex med JH Mannerheim. Han vann även med Cyber Lane och var tvåa med Niky Flax.

– Jag hade förhoppningar på att kanske få med två hästar, men tre trodde jag aldrig. Men det har stämt bra i kväll, jag har gjort rätt val i loppen och hästarna har förstås varit bra, sade en mycket glad Johan Untersteiner.

Cyber Lane var en stark vinnare från spets. Han fick hård press av Global Trustworthy under slutvarvet men svarade säkert.

– Jag kommer att köra Cyber Lane i finalen, sade Untersteiner.

Rajesh Face imponerade stort när han utklassade motståndet och vann på snabbaste tiden, 1.12,8 över 2 640 meter autostart. Lutfi Kolgjini körde till spets i den andra kurvan och lät sin häst sträcka ut under slutvarvet.

– Oj, oj, oj vilken häst det här är. Jag var lite osäker på formen eftersom han inte tävlat på ett tag men jag lät honom springa på lite till slut och han var väldigt bra. Han kan hålla högt tempo länge och jag vill inte byta häst med någon i finalen, sade Kolgjini.

Gareth Boko som vann V75-3 imponerade också. Conrad Lugauer körde tidigt fram utvändigt om ledaren och hade sedan full koll på hela fältet.

– En otroligt bra häst, sade Lugauer.

Cash Crowe var favorit att vinna Stochampionatet för en månad, det största loppet för fyraåriga ston. Men hon galopperade i ledning när det återstod 1 400 meter. I uttagningarna till derbystoet tog Cash Crowe en imponerande seger och blir åter favorit i finalen nästkommande söndag.

Hon tog några galoppsteg i starten och tappade cirka 20 meter. Sedan tvingades hon trava sista varvet i tredjespår men kunde ändå gå ifrån till klar seger på 1.12,2 över medeldistans.

– Det är en fantastisk häst. Hon fick en jobbig väg till segern den här gången men jag körde aldrig för fullt på henne någon gång, hon fick sköta sig själv, sade segerkusken Johnny Takter.

Ultra Light vann Stochampionatet på Axevalla. Stoet vann sitt uttagningslopp väldigt enkelt från spets på 1.13,0. Kusken Fredrik Persson var oerhört belåten efter den enkla vinsten.

– Ultra Bright känns faktiskt ännu bättre nu efter senaste vinsten. Hon vann väldigt enkelt och jag var jättenöjd med henne, sade Kalmartränaren Fredrik Persson.
