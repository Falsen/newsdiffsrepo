Mats Wickman:
Stockholms innerstad – inte längre ett reservat för de rika

Mats Wickman

Det hände något med stadsbyggnadsklimatet under 2018.

Det började med att stadsbyggnadsnämnden röstade ner de nya detaljplaneförslagen för Passagenhuset bredvid NK samt Sturegallerian.

Miljöpartiet hade blivit allt mer nervösa av sina låga opinionssiffror och beslutade att ta hänsyn till väljarkårens starka opinion mot de för miljön skadliga rivningarna.

På motsvarande sätt fanns det inom Vänsterpartiet avsevärd kritik mot att fortsätta följa den socialdemokratiska linjen och rösta för att de multinationella fastighetsbolag som ägde både Sturegallerian och Passagen, skulle få fortsätta exploatera staden på medborgarnas bekostnad.

Liberalerna följde sin tidigare politik och var emot rivningarna. Moderaterna hade lyssnat på sina många värdekonservativa väljare och ville inte heller se fler rivningar. Därmed fanns det en majoritet i Stadshuset som ville bevara Passagen och Sturegallerian.

Men det stora trendbrottet kom under hösten 2018 när Mark- och miljööverdomstolen slog fast Mark- och miljödomstolens dom att Nobel Center inte fick byggas på Blasieholmen. Centret ansågs ge för stora skador på riksintresset för kulturmiljövården. Domstolarna instämde också i den kritik som remissinstanserna lämnat, men som trojkan S, M och C som drev igenom beslutet ignorerade.

I dag, 2025, är alla storstockholmare och turister mycket glada över det domstolsbeslut som fattades 2018. Det innebar nämligen, förutom att Blasieholmens kulturmiljö och sjöfart skyddades, att det designmuseum Stockholm så länge saknat kunde komma till stånd. Det förlades till Tullhuset på Blasieholmen samt en nyuppförd mindre byggnad intill.

Här visas en stor del av Nationalmuseums fantastiska design- och konsthantverkssamling upp. Turister från hela världen springer benen av sig hit för att få beskåda den världsberömda svenska designen. Den nya museibyggnaden har en arkitektur som är modern men som samtidigt tar upp stildrag från både Tullhuset och Nationalmuseum. Den lyckas med konststycket att tillfredsställa både dem som vill ha en traditionellt inriktad arkitektur i Stockholm och dem som förordar modernism.

En ny intressant trend startade i Stockholm 2022. Inspirerade av hur krigsdrabbade städer på kontinenten som Warszawa och Dresden låtit återuppföra kulturhistoriskt intressanta hus, beslutade Stockholms kommunfullmäktige att återuppföra det mindre av de Sagerska husen – en pärla i fransk art noveau som blev till grus under Klararivningarna.

Dock återuppfördes inte Sagerska huset på den plats där det tidigare stod på Hamngatan eftersom PK-huset som i dag finns på tomten har högsta kulturhistoriska klassificering. Istället revs ett kontorshus i kvarteret Wahrenberg på Drottninggatan, där det Sagerska husets fasad återskapades och anpassades till den nya tomten.

Det nygamla Sagerska huset har fått folk att stanna upp på gågatan och beundra den sällsynt eleganta fasaden. Succén med återuppförandet har gjort att stadsbyggnadskontoret nu inventerar vad som utplånades under Klararivningarna för att se vilka hus som kan återuppföras och på vilka platser.

Under 2010-talet utökades antalet skybarer snabbt  i Stockholm, men effekten blev inte den väntade. Många turister hittade till barerna, men de blev besvikna. De hade längtat efter att få blicka ut över  det traditionella Stockholm, med en låg skyline, där kyrktornen och en och annan skyskrapa utgjorde utropstecken. I stället dominerade fula takpåbyggnader vyerna, en del såg närmast ut som containers som ovarsamt lagts på hustaken.

Stockholmarna hade länge kritiserat påbyggnaderna, men först när turisterna fräste ifrån blev det resultat. Den strategi som funnits bland tjänstemän och tongivande politiker i ungefär ett decennium att Stockholm skulle växa med årsringar på höjden begravdes 2019 i samma tysthet som den fötts. Idén föll på sin egen orimlighet. Ett träds årsringar växer på bredden – inte på höjden.

En viktig fråga som Stadshuspolitikerna äntligen tog itu med 2020 var den stora segregeringen inom Stockholm. För att minska denna satsades det hårt på miljonprogramsområdena samtidigt som ett rivningsförbud innanför tullarna infördes. Det sistnämnda dels för att skydda den kulturhistoriskt mest värdefulla delen av Stockholm som helhet, dels för att styra byggverksamheten till de platser där det verkligen behövdes uppföras nya hus. Succén blev omedelbar.

Förorter som Tensta och Husby samt Skärholmen och Bredäng levde upp. När stjärnarkitekterna ritade nya hus i områdena, med runda former och en kulörrik färgsättning, fick förorterna mer karaktär av traditionell stad med en omväxlande stadsmiljö. Hit förlades sedan flera nya konsthallar och museer.

Ett annat betydelsefullt beslut som fattades 2020 var att den kommunalt ägda allmännyttan inte längre behövde gå med vinst. De allmännyttiga bolagen fick också för första gången på flera decennier driva egna byggbolag, vilket innebar att boendekostnaden för allmännyttan kunde hållas låg. De nya bostäder som byggts sedan dess i innerstaden har, efter politiska beslut, till 90 procent varit hus ägda av allmännyttan. Det innebär att den länge pågående utveckingen av Stockholms innerstad mot att likna ett gated community för rika har brutits och att det traditionella idealet att innerstaden ska vara en plats för alla fått nytt liv.

I dag, den 21 augusti 2025, finns ett inriktningsbeslut hos Stockholms stad att all bebyggelse som inte är rivningsfärdig på grund av vanvård ska skyddas från utplåning. Nya hus som byggs måste relatera till omgivningen  i färg och/eller i form. På så sätt skapas en kontinuitet och en samhörighet mellan dagens stockholmare och de många generationer som levt i staden allt sedan den grundades 1252.
