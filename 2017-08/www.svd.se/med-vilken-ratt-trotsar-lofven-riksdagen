2017-07-27T12:08:10.000Z

Maria Ludvigsson:
Med vilken rätt trotsar Löfven riksdagen?

Maria Ludvigsson

Det är K-G Bergström som ställer den uppenbara frågan: "Med vilken rätt kan du som statsminister trotsa majoriteten i riksdagen?". Under presskonferensen i Rosenbad är statsministern pressad till bristningsgräns och skyller i affekt det mesta på alliansen.

Statsministern följer samma manus som under hela karusellfärden: Det här handlar om alliansens försök att ställa till det, medan regeringen gör allt för att ta ansvar för landet i en svår tid. Han antyder att den allvarligaste säkerhetskrisen på årtionden egentligen handlar om Anna Kinberg Batras och Jimmie Åkessons vilja att obstruera. Denna självupptagna hållning är inte särskilt klädsam.

Att se det som har hänt som ett politiskt spel är att begränsa verkligheten till kvarteren runt Helgeandsholmen och mediehusen.

Medborgarnas och landets säkerhet har hanterats som vilka datafiler som helst. Ansvariga statsråd har känt till vad som hänt och ändå traskat på som vanligt. När det nått statsministern blir han mest upprörd över att oppositionen utkräver ansvar och handling. Han kallar det "helt oseriöst". Han verkar ideligen glömma att det är hans regering som utlöst själva säkerhetskrisen. Ingen annan.

Statsministern väljer att trotsa riksdagsmajoritetens krav på att de ministrar som inte skött sina uppdrag ska avgå. Det är bara Anders Ygeman och Anna Johansson som avgår, Peter Hultqvist sitter kvar som försvarsminister och i ett drag försöker Löfven kasta över ansvaret på oppositionen. Han förklarade på presskonferensen att även detta är ett uttryck för ledarskap och ansvar, att sätta rikets bästa först.

Det är vågat och risken är att Alliansen fegar ur, inte står pall och istället accepterar läget. Det vore illa och skulle förminska hela misstroendeförklaringen. Löfven räknar kallt med detta.

Ny infrastrukturminister blir Tomas Eneroth och migrationsminister blir Helene Fritzon, båda uppenbart glada och förväntansfulla inför sina nya uppdrag. Som första dagen i skolan. Mest nöjd under presskonferensen är nog ändå nya inrikesministern Morgan Johansson. Han tar tillfället i akt att tala en hel del om sig själv, om allt han åstadkommit och om sina planer för kommande år.

Statsministern är dock inte road. Med pompös indignation försöker han göra hela haveriet till en ordningsfråga. Han återkommer ständigt till att oppositionen är småaktig som djävlas med regeringen. I dessa svåra tider ska den enbart hålla tyst och inte störa regeringen i dess viktiga värv.

Många hänger på och spekulerar om alliansens partiledare agerar för att vinna poäng eller för att få tillfälle att ta över. Dessa spelteoretiska spekulationer skymmer vad haveriet handlar om. Och att döma av tonläget tror till och med de ansvariga att det egentligen handlar om allianspartiernas problem. Det viftas bort som ett taktiskt utspel från ett alliansen som lider brist på såväl väljare som politiska förslag.

Men Anna Kinberg Batra och övriga alliansledare har gjort vad de ska och vad deras väljare har rätt att förvänta sig. När något så allvarligt inträffar och regeringen inte agerar är det oppositionspartiernas uppgift att handla. Det är för händelser som denna vi har ett konstitutionellt ramverk med spelregler. "Checks and balances" heter det på engelska, regelverk som garanterar kontroll och ansvarsutkrävande.

Nästa gång Stefan Löfven motiverar ett handlande med "jag tar ansvar för landet" bör vi ställa ett antal följdfrågor.
