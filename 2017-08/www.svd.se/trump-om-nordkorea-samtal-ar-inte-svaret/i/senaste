Mattis motsäger Trump: ”Utesluter inte diplomati”

SvD

Trumps tweet är det senaste inlägget i det politiska ordkriget kring Nordkorea och landets robottest. Presidenten verkar avfärda diplomatiska lösningar på konflikten:

USA:s försvarsminister Jim Mattis utesluter dock inte att det fortfarande finns utrymme för diplomatiska lösningar med Nordkorea, rapporterar nyhetsbyrån AFP.

– Vi utesluter aldrig diplomatiska lösningar, sade Mattis i samband med att han var på väg till ett möte i det amerikanska försvarshögkvarteret Pentagon med Sydkoreas försvarsminister Song Young-Mo.

Mattis kommentar står i kontrast till Donald Trumps tweet någon timme tidigare där den amerikanske presidenten bland annat skrev att "samtal är inte lösningen".

FN:s säkerhetsråd har fördömt Nordkoreas uppskjutning och krävt ett stopp för robotprogrammet. Även Kina och Ryssland har skrivit under uttalandet.

Kina uttryckte i ett uttalande på tisdagen att spänningarna på Koreahalvön har nått en brytpunkt.

Nordkorea har å sin sida anklagat USA för att förvärra situationen i regionen.

– Nu när USA öppet har visat sina fientliga intentioner mot Demokratiska folkrepubliken Korea, genom aggressiva gemensamma militärövningar trots upprepade varningar, har mitt land all anledning att svara med hårda motåtgärder i självförsvarssyfte, säger Nordkoreas ambassadör till FN i Genève, Han Tae Song.

Det var på tisdagsmorgonen som Nordkorea sköt upp en robot i riktning mot Stilla havet från en plats nära Nordkoreas huvudstad Pyongyang. Roboten passerade över Japan innan slog ned i vattnet öster om Hokkaido.
