Kommunal: Vårdföretagarna agerar illojalt och oseriöst



Kollektivavtalsförhandlingarna inom branschen personlig assistans har alltid varit en utmaning. Det är speciellt att det är staten som ensidigt bestämmer företagens intäkter och parterna har ofta tvingats begära hjälp från Medlingsinstitutet för att kunna teckna avtal i linje med normen på den övriga arbetsmarknaden, det så kallade märket. Hittills har vi dock alltid lyckats.

Inför årets avtalsrörelse förstod vi att det skulle bli särskilt komplicerat. Regeringen hade bestämt sig för att ”ta kontroll” över assistansens kostnader och hade pekat ut dels oseriösa aktörer, dels företagens ”övervinster” som centrala problem. Oavsett vad man politiskt tycker om detta var det vår verklighet inför förhandlingarna.

Med anledning av detta lät vi, tillsammans med Vårdföretagarna, anlita KPMG för att ge oss en opartisk bild av branschens ekonomi. Rapporten skulle användas för att ge oss en gemensam bild av avtalsrörelsens förutsättningar.

KPMG:s slutsatser förvånade oss. Branschen som helhet gjorde ett rörelseresultat omkring 4,4 procent. Det innebar att företagen i snitt gjorde 13 kronor i vinst på varje utförd assistanstimme. Våra lönekrav – i enlighet med industrinormen – låg på strax över 3 kronor per timme. Rapporten visade att företagen på längre sikt kunde få ekonomiska problem men att det för de närmaste åren fanns förutsättningar för löneökningar enligt industrinormen.

Regeringen har dessutom nu beslutat att höja ersättningen med ytterligare 4 kronor per timme de närmaste åren.

Vårdföretagarna vägrar trots det att teckna ett avtal inom det så kallade industrimärket. De använder i stället avtalsrörelsen och medlemmar i Kommunal som ett slagträ i debatten om assistansersättningen kontra löner. De ser avtalsrörelsen som en möjlighet att höja vinsterna.

Detta är givetvis helt oseriöst. Ingenstans på arbetsmarknaden accepteras att grupper av arbetstagare ska stå tillbaka samtidigt som den bransch de arbetar inom går bra. De anställda kan aldrig bära ansvaret för att vissa företag inom en viss bransch inte klarar konkurrensen. Tvärtom har den svenska modellen alltid syftat till att främja ett effektivt och professionellt företagande, just för att också kunna säkra stabila och kontinuerliga löneökningar.

Nu måste Vårdföretagarna ta sig en ordentlig funderare. Vilken typ av aktör vill man vara? Accepterar man den svenska modellen, industrimärket och en långsiktig strategi för tillväxt och höjda löner? Eller tänker man utmana hela modellen i sin jakt på kortsiktiga vinster? Det senare kommer på sikt inte att gynna någon, allra minst välfärdsföretagen.

Tobias Baudin

ordförande Kommunal

Lenita Granlund

avtalssekreterare Kommunal
