American made
Cruise – inte längre stuntkåt

Anna Hellsten

Historien om Adler Berriman Seal, mer bekant som Barry Seal, är så osannolik att den bara kan vara sann: en kommersiell pilot som först sadlade om till flygspion åt CIA, sen till kokainsmugglare åt Pablo Escobar, sen till vapensmugglare åt Reaganregimen, sen till att spionera på Escobar innan han, slutligen, mötte sitt öde i en pistolmynning på en parkering i Baton Rouge, Louisiana. Escobar tros ha beställt mordet som hämnd, men Seal hade blåst så många under sin karriär att det antagligen fanns ett helt väntrum av folk som ville bli av med honom.

Regissör Doug Limans och Tom Cruises version av Barry Seal kan väl bäst beskrivas som en älskvärd antihjälte, en obekymrad opportunist som ägnar sig åt en vidrig verksamhet utan att särskilt mycket av dess mörker och blod kletar av sig på honom: Seal gillar snabba cash och snabba flygplan (vi som vårdar vår ”Top gun”-fetisch kan glädjas åt flera Maverick-tjut) och bryr sig inte så värst om det moraliska bagaget som följer med dem.

Filmen följer Seal från 1978 till 1986, och rent berättartekniskt är det ingen särdeles sofistikerad sak, särskilt inte ställt mot Limans förra Cruise-rulle ”The edge of tomorrow”. I gengäld är den rasande effektiv: I de nästan två timmarna finns inte en enda onödig scen. Seals anhöriga har haft en hel del synpunkter på manuset och det är, misstänker jag, anledningen till att man helt fiktionaliserat familjen: filmfrun Lucy är inte mycket mer än en idé i blonda glamourlockar, barnen är ryggtavlor. Om Seals film-svåger JB bygger på verklig förlaga vet jag inte, men Caleb Landry Jones – denna sensommar även ärkemisogyn i tredjesäsongen av ”Twin Peaks” – gör honom till en både störig och rörande dumskalle, komplett med stirrig blick och spattigt kroppsspråk och noll koll på vad man bör, eller snarare inte bör, använda smutsiga pengar till.

Som snabb översiktskurs i amerikansk 1980-talspolitik är filmen inte så tokig. Man har förstärkt storyn med dokumentärt material, från Jimmy Carters berömda tv-tal från 1978 om hur de nästa fem åren kommer att bli sämre än de fem föregående till Nancy Reagans klassiska antiknark-kampanj ”Just say no”, och i en rolig scen där en nitisk åklagare tror sig ha klämt åt Seal får hon order per telefon av dåvarande guvernör Bill Clinton att släppa honom.

Men ”American made” är, framför allt, en efterlängtad återkomst för Tom Cruise, och då menar jag skådepelaren snarare än superstjärnan Tom Cruise. Efter åratal i ett fack som stuntkåt actionsolitär – från ”Mission impossible” till ”Jack Reacher” till fiaskot ”The mummy” – är det härligt att få se honom gestalta en alldeles riktig människa.
