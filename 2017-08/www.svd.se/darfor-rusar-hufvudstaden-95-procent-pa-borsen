Hufvudstaden C stoppas efter rusning på 260 procent

Erik Bergin

Hufvudstaden C har rusat okontrollerat på fredagen. Aktien inledde med 450 kronor vid handelsstarten och svingade sig upp över 900 kronor vid 14-tiden. En knapp timme senare nådde aktien över 1 100 kronor, en uppgång på 260 procent på en dag.

Strax före klockan 15 handelsstoppades aktien av Stockholmsbörsen.

Omsättningen, alltså hur många aktier som handlas, är mycket låg. Strax efter lunch fredag hade bara drygt 1 200 Hufvudstaden C omsatts. Och nu får börsen kritik för att blunda för problemet med dåligt omsatta, illikvida, aktier där en eller ett fåtal affärer kan generera oproportionerligt stora kursrörelser.

– Det här handlar om folk som handlar via mobilen och inte har koll på att det är en illikvid aktie. De ser en kurs och är snabba på köpknappen, tror Avanzas sparekonom Claes Hemberg.

Hufvudstadens C-aktie har rusat sedan i måndags. Några konkreta nyheter som drivit kursen, bortsett från tisdagens starka kvartalsrapport, finns inte vilket bevisas av att den betydligt mera omsatta A-aktien betett sig helt normalt.

Hemberg är inte ensam om att anse att Stockholmsbörsen borde agera mot aktier med dålig likviditet, som hos Hufvudstaden med Fredrik Lundberg som ordförande.

– Tittar man tillbaka senaste året så har det varit Sweco A som rusat på liknande sett, sen var det Svolder A, Kinnevik A och så vidare, säger Hemberg.

Kan man dra slutsatsen att sådana här kursrusningar underminerar förtroendet för systemet med olika aktieslag?

– Absolut, det kan man. Stockholmsbörsen struntar i problemet. Men det sprider ett felaktigt rykte om de här bolagen.

Samtidigt blir det till en sorts investeringsstrategi, om än behäftad med en hel del risk, att köpa på sig poster med dåligt omsatta aktier i väntan på en kursrusning av Hufvudstaden-typ, och sedan sälja.

– Så är det. Samtidigt är det så lite handel i sådana här aktier att du kan få svårt att få tag på särskilt många, säger Hemberg.

Olika aktieslag – A-, B- och som i Hufvudstadens fall en C-aktie – används normalt för att en storägare ska kunna behålla kontrollen över ett företag med jämförelsevis lite kapital. En A-aktie kan exempelvis ha en röst på bolagsstämman medan en B-aktie har en tiondels röst. Det är dock vanligt att sådana ”maktaktier” lider av liten omsättning. Så är exempelvis fallet med Wallenbergs maktbolag Investor och dess A-aktier.

Hemberg gav före handelsstoppet på fredagseftermiddagen rådet till investerare som satt på Hufvudstaden C:

– Sälj, det är det goda rådet.
