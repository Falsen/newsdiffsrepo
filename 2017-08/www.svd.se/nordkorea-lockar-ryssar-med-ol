Nordkorea lockar ryssar med öl

TT

Nordkorea satsar på att locka ryska turister till landet. Diktaturen i östra Asien har gett sitt godkännande till en resebyrå i Moskva som ska sälja resor som marknadsförs som "säkrare än en kvällspromenad i London".

Företaget kommer att erbjuda organiserade turer för grupper på upp till tio personer. Det dyraste paketet kostar drygt 2 000 dollar, och innefattar bland annat ett besök på ett jordbruk, en mineralvattenfabrik samt vandring i bergen.

Företaget erbjuder även avslappning på stranden, en flygshow och en ölfestival.

De som reser kommer att "kontrolleras" innan avfärd, och rekommenderas inte att prata för länge med lokalbefolkningen.

Den 1 september aktiverar USA sitt reseförbud till Nordkorea. Förbudet tillkännagavs en dryg månad efter att studenten Otto Warmbier återvände till USA i koma.

Warmbier dömdes till straffarbete i Nordkorea efter att ha anklagats för att ha stulit en propagandaflagga på en gruppresa. Han avled på ett sjukhus kort efter återvändandet till USA.
