Oidipus Rex, Psalmsymfonin, Aeterna
Emotionellt kraftprov inleder Östersjöfestivalen

Erik Wallrup

Politiskt engagemang har inte varit konstmusikens styrka. Den har snarare stått på härskarnas sida, förgyllt istället för att gissla. Att Östersjöfestivalen ända sedan starten 2003 burits av engagemang – för miljön, för samvaron runt Östersjön – gör att den hör till de intressanta undantagen. Fast subversivt är det inte, snarare rättänkande.

Ett prov på hur engagemanget fått spelrum under årets festival får man i regissören Peter Sellars sceniska sammanlänkning av två Stravinskij-verk i akt och mening att spegla vår tids flyktingproblematik: ”Oidipus Rex” och ”Psalmsymfonin”. Där vandrar Oidipus vidare, ivägkörd som tiggare från Thebe med ögonen stungna, in i ”Psalmsymfonins” religiösa tröst.

Måndagens föreställning på Operan var ett kraftprov. För de medverkande, för publiken. Den närmast arkaiska kraft som Esa-Pekka Salonen stundtals fick fram ur Hovkapellet, ur utlevande Orphei Drängar med rituell gestik, fick verket att närma sig Carl Orffs primitivism. Men mycket av den emotionella kraften låg också i att Sellars valt att plocka bort berättarrösten för att ersätta den med kungadottern Antigones kommentarer (ur ”Oidipus i Kolonos”), innerligt reciterade av Pauline Cheviller. Det höjde känslonivån, men står i konflikt med Stravinskys distanseringseffekter.

En svårare konflikt uppstod i vandringen in i ”Psalmsymfonin”. Det berodde faktiskt mindre på den slagsida som uppstår direkt när man tillfogar en handling till musikaliska verk, mer på att det grekiskt-tragiska avlöstes av en judisk-kristen försoning. Sida vid sida fungerar verken utmärkt, men inte som sammanhängande berättelse. Allt det som upparbetats före paus genom en rad starka sångarinsatser – Joseph Kaisers högmodige Oidipus, Davóne Tines imponerande trippelgestaltning av Kreon, Teiresias och Budbäraren, Violeta Urmanas fullödiga Iokaste – veknade och hotade att bli sentimentalt. Goethe menade ju att man blir förstämd när man i konstsammanhang märker att det finns en avsikt, men frågan är om inte sentimentalitet är snäppet värre.

Till festivalens förväntade höjdpunkter hörde Anders Hillborgs samarbete med filmvärldens Jesper Kurlandsky och Fredrik Wenzel (aktuell även med Ruben Östlunds ”The square”) i ”Aeterna”. Och därtill Radiosymfonikerna, Radiokören, Salonen. Att FN:s miljömål fanns med i bakgrundsmaterialet kunde förstås inge vissa farhågor – hur livsavgörande målen än är utgör de inte en riktigt vass utgångspunkt för ett konstverk.

Egentligen borde inga estetiska domar falla över filmen, eftersom den visades som ett work-in-progress. Det kastar ett märkligt ljus över en festival med hög svansföring: till avsevärda biljettpriser blev det ett framförande som är tänkt att utgöra ljudmaterial till en filmpremiär som kan infalla nästa år.

Ändå kan jag inte avhålla mig från att åtminstone antyda att det förlopp som finns i filmen, från en kosmisk start, via en framväxande natur på Moder jord och ursprungliga människor i harmoni med miljön fram till människans våldtäkt på jorden och på sig själv framstod som – banalt.

Anders Hillborg har tyvärr reducerat sig själv till stämningsläggare. Som det är han visserligen fenomenal: han har osviklig klanglig fantasi, kombinationsförmåga och precision. Men under avsevärda sträckor anpassar han sig till den visuella banaliteten. Att det går en ytterligt smal men avgrundsdjup fåra mellan det banala och det affektivt drabbande visar sig i Hayk Hakobyans solo på det armeniska instrumentet duduk. Men den gripande sångslingan räddar inte de omfattande longörerna under de 90 minuter verket tar.
