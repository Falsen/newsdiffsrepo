Spotify närmare börsen efter nytt licensavtal

TT

"Vårt partnerskap med Warner Music Group kommer att hjälpa den nya musikekonomin att växa", hävdar Spotifys globala innehållschef Stefan Blom om avtalet i ett skriftligt uttalande.

Även Warner Musics digitalchef Ole Obermann är nöjd, enligt ett inlägg på Instagram:

"Det tog ett tag, men det var värt det".

Avtalet är det sista av tre stora licensavtal som Spotify behövde förnya för att fortsätta förse sina 140 miljoner aktiva användare, varav 60 miljoner är betalanvändare, med dagens musikutbud.

Tidigare i år tecknades även nya avtal med Universal Music och Sony Music. Enligt flera medier ska Spotify generellt ha gått med på vissa eftergifter som att tillfälligt begränsa tillgången till nya album för gratisanvändare. I utbyte mot det har Spotify lyckats sänka sina royaltybetalningar till skivbolagen.

Enligt Tomas Otterbeck, analytiker på Redeye, är de lägre royaltybetalningarna en viktig landvinning för Spotify.

– Spotifys största problem i affärsmodellen är att de tar för lite betalt av användare medan man får betala skivbolagen och artisterna runt 70 procent i royalties. Då är det inte konstigt att de har svårt att visa lönsamhet, säger han.

Men i takt med att Spotify får fler betalanvändare och intäkterna växer har bolaget stärkt sin maktposition, enligt Otterbeck.

– Det har förbättrat Spotifys förhandlingsläge med skivbolagen.

Med Warner-avtalet i hamn har Spotify också bättre förutsättningar för en möjlig notering på New York-börsen, skriver Reuters.

Otterbeck konstaterar att börsplanerna fortfarande är spekulationer, men anser att det ändå är rimligt att se en sådan utveckling.

– Warner-avtalet kan ses som en viktig pusselbit för Spotify att lyfta lönsamheten och bli en tänkbar börskandidat.
