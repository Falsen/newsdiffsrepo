Miljontals svenskar har pengar i skandalbolaget

Joel Dahlberg

Vice ordföranden i den jättelika koreanska teknologikoncernen Samsung, Lee Jae-Yong, dömdes på fredagen till fem års fängelse. Enligt domen har Jae-Yong genom korruption försäkrat sig om stöd i en viktig företagsaffär från Koreas tidigare president, Park Geun-Hye. Det rör sig enligt domen om hundratals miljoner kronor i mutor.

Samsung är Koreas största företag och även internationellt sett en börsjätte med ett börsvärde på över 2 000 miljarder kronor. Koncernens storlek betyder att ett stort antal svenska aktiefonder har placerat spararnas pengar i Samsung. En snabb kontroll visar att miljontals svenska fondsparare, via de fyra storbankerna, har satsat minst 10 miljarder kronor i Samsung-aktier.

Här syns bland annat flera av Swedbanks mest populära fonder: Allemansfond Komplett, Kapitalinvest och Technology. Enbart Allemansfond Komplett, med omkring en halv miljon sparare, har investerat över 1 miljard kronor i Samsung. Andra välkända fonder med stora Samsunginnehav är SEB Aktiesparfond och Nordea Globalfond.

Noterbart är att två av fonderna, Nordea Emerging Stars och Handelsbanken Tillväxtmarknad Tema Criteria, har tydliga riktlinjer när det gäller affärsetik. Samtidigt är Samsung det enskilt största innehavet i Nordea Emerging Stars motsvarande drygt 1,6 miljarder kronor. I Handelsbanken Tillväxtmarknad Tema Criteria är Samsung fjärde största innehav motsvarande cirka 650 miljoner kronor.

Handelsbanken beskriver att investeringar i Tillväxtmarknad Tema Criteria ska beakta ”internationella normer och riktlinjer för miljö, socialt ansvar och ägarstyrning”.

Nordea skriver angående placeringsinriktningen i bankens Starfonder att ”i dessa fonder baseras urvalet av aktier på en kombination av finansiell analys och analys av hur företagen hanterar risker och möjligheter när det gäller miljö, sociala frågor samt affärsetik”.

SvD har frågat Nordea och Handelsbanken hur de ställer sig till utvecklingen i Samsung.

Jenny Gustafsson, hållbarhetsansvarig på Handelsbanken Fonder, förklarar att de ser mycket allvarligt på mutbrott men att det är viktigt att skilja på bolag och individ.

”Att världens ögon, och den koreanska rättsapparaten nu granskar bolagets ägarstyrning kan förbättra bolagets förutsättningar framöver. Vi följer ärendet mycket noga och granskar kontinuerligt hur bolaget hanterar sina hållbarhetsrisker.”

Nordeas presschef Petter Brunnberg skriver i en kommer att man ser mycket allvarligt på händelserna och har en dialog med företaget.

”Vi noterar att bolaget har tagit tydligt avstånd från Lee Jae-yong samt att Samsung tagit viktiga steg när det gäller att implementera tydligare riktlinjer inom ägarstyrning och affärsetik. Nordea kommer även fortsättningsvis att följa utvecklingen i Samsung noga.”
