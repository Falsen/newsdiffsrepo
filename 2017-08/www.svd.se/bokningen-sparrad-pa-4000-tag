Bokningen spärrad på 4 000 tåg

Tomas Augustsson

Att banarbeten ställer till problem för tågtrafiken är inte så konstigt. När spåren byggs om och repareras kan det bli nya tider, nya sträckningar eller i värsta fall inställda avgångar.Det gäller även i sommar när Trafikverket bland annat håller på med stora arbeten längs Södra och Västra stambanan.

Men den här gången har läget försämrats av att Trafikverket inte i tid kunnat ge besked till tågbolagen om hur deras tåg ska gå för att anpassa sig till spårarbetena. Det har i sin tur lett till att det inte gått att boka plats på en rad tåg. Tågbolaget vill ju inte sälja biljett till ett tåg om de inte vet när det går.

Normalt brukar tågbolagen få besked från Trafikverket om tid och sträcka 90 dagar innan tåget ska gå. Enligt SJ har man i sommar i de värsta fallen varit nere på bara två veckors framförhållning.

– Det är ett stort problem för oss. När det var som värst i förra veckan hade vi 3 800 tåg som var spärrade för september och oktober. Nu har det förbättrats och vi är nere på 1 500 tåg som är spärrade, säger Niclas Härenstam, presschef på SJ.

Den ekonomiska effekten för SJ och de andra tågbolagen är svår att bedöma. Tågen går ju trots allt och de kan sälja biljetter till dem under en kortare tid.

Men förtidsbokningarna är viktiga eftersom många resenärer vill boka tidigt. Dessutom visar bokningarna om SJ behöver sätta in längre tåg och påverkar vilka priser man kan ta ut.

På Trafikverket förklarar man problemen med att det varit brist på personal som arbetar med planeringen. Det har förvärrats av att tågbolagen själva varit sena med att ansöka om när de vill att tågen ska gå.

Men nu börjar läget förbättras och enligt Bengt Olsson, presschef på Trafikverket, är det framför allt på Västra stambanan som man ligger lite efter med att hantera avgångstiderna.
