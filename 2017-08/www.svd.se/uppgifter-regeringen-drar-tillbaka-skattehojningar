Uppgifter: Regeringen drar tillbaka skattehöjningar

Annakaisa Suni

Regeringen backar om två planerade skattehöjningar, skriver SVT Nyheter med hänvisning till källor.

Alliansen har gått hårt mot tre planerade skattehöjningar och hotat med att fälla en eller flera ministrar genom misstroendeförklaring.

Nu drar regeringen tillbaka två av tre skattehöjningar, enligt SVT Nyheter. Det handlar dels om brytpunkten för statlig inkomstskatt, ett förslag som skulle innebära att fler svenskar skulle betala statlig inkomstskatt.

Dels handlar det om skattehöjningar för småföretagare genom förändringar av de så kallade 3:12-reglerna. Däremot planerar regeringen att gå vidare med flygskatten.

Regeringen håller en presskonferens om skatterna klockan 9 på lördagen.

Gösta Brunnander, pressekreterare hos finansminister Magdalena Andersson (S),  vill på fredagskvällen inte kommentera uppgifterna om att två skattehöjningar skulle dras tillbaka.

– På lördagen berättar vi vad som kommer att hända med samtliga skattehöjningar.

Tidigare i veckan skrev Expressen att regeringen enats om att dra tillbaka två av tre skattehöjningar. Regeringen förnekade uppgiften i en kommentar till Dagens industri.
