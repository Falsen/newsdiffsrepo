Bostadsministern: Risk att fel bostäder byggs

Hannes Delling

SvD Näringsliv har skrivit om nya tecken på att det är lite svårare än tidigare att hitta köpare till nya bostadsrätter. I våras började branschen tala om längre säljtider i nyproduktion. Nu har det på flera håll i landet även dykt upp erbjudanden om två års avgiftsfritt boende för att locka köpare.

Nyligen ställde sig även Expressens ledarsida frågan om vi bygger för mycket – och att vi bygger fel – i Sverige och att vi kommer att få se en stor mängd lägenheter som står tomma.

Det tror inte bostadsministern Peter Eriksson.

– Jag tycker inte att det är en risk att vi bygger för mycket. Det är bara bra att vi bygger mycket. Vi har en bostadsbrist och kommer att fortsatt ha det, säger han.

Peter Eriksson pekar på att Boverket anser att det behövs 600 000 nya bostäder till 2025 för att alla ska få tak över huvudet – och då har man inte räknat med en fortsatt urbanisering vilket kan öka behöver ytterligare.

Bostadsministern menar att rabatterade priser skulle kunna ses som något positivt.

– Man ska nog tolka rabatterna som att det börjar bli konkurrens. När vi ser att det blir en högre konkurrens inom området är det positivt och det kan lugna prisutvecklingen.

Men även Peter Eriksson ser vissa risker för att det byggs fel.

– De bostäder vi har är inte alltid på rätt ställe. Vi kommer att behöva bygga nya bostäder, men det är inte självklart att det alltid är rätt bostäder som byggs, det håller jag med om, säger han.

Det handlar både om att bostäder byggs på fel plats eller att de är för dyra. Peter Eriksson menar att regeringens politik ska motverka en ”för ensidig” byggnation.

– Det är därför vi har en statlig politik för fler hyreslägenheter och studentlägenheter för rimliga priser. Det är hög tid för kommuner och bostadsbolag tar sitt ansvar. Alla kan inte ta ut maximalt för mark- och byggpriser på alla nivåer.
