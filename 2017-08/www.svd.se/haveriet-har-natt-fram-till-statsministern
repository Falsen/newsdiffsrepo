Tove Lifvendahl:
Haveriet har nått fram till statsministern

Tove Lifvendahl

Bilden av Sveriges digitala mognad är en tonåring – pigg och nyfiken på att testa, men utan riktig förståelse och insikt om riskerna. Något som ofta bekräftas av experter och myndigheter som arbetar med it-säkerhet, totalförsvar och samhällsberedskap. Den pågående krisen kring it-skandalen, är en plågsamt tydlig illustration.

”Det är ett haveri som skett på Transportstyrelsen”, sade Stefan Löfven i juli, i vad som ter sig som ett naivt försök att ge bilden av att ta kommando, föra frågan av den mediala agendan, samt skjuta skuldfrågan en bit bort.

En dryg månad senare visar det sig att haveriet även omfattar statsministerns närmaste medarbetare, regeringskansliets högsta tjänsteman, statssekreterare Emma Lennartsson. Hon blev entledigad med omedelbar verkan på söndag eftermiddag efter ett extrainsatt regeringssammanträde.

Så ser en politisk skandal ut på ytan. Vad som döljer sig under, behöver nu ställas i öppen dager. Men låt oss backa bandet ännu en gång, även om det börjar få förslitningsskador av alla uppspelningar:

I april 2015 fick IBM uppdraget att ta över Transportstyrelsens it-drift. Flera gånger under 2015 beslutade generaldirektör Maria Ågren om avsteg från lagar som ska skydda känsliga uppgifter. Men i juni ifrågasatte internrevisorn dessa avsteg, och informerade styrelsen, som valde att inte agera.

Under sommaren 2015 inledde Säkerhetspolisen en kontroll av överflyttningen av it-driften, och meddelade justitiedepartementet i september 2015 om sin farhåga att en verkställan av outsourcingsbeslutet kunde leda till att känsliga uppgifter kunde komma att hanteras fel. Det sannolika, men ej bekräftade, är att departements dåvarande statssekreterare Ann Linde, nuvarande EU- och handelsminister, tog emot informationen eller omedelbart fick kännedom om den.

Den 25 november 2015 ville Säpo att outsourcingen omedelbart skulle stoppas. Trots Säpos varningar tog IBM över it-driften den 18 december 2015. I januari 2016 inledde Säpo en förundersökning mot Maria Ågren. Då ska även inrikesminister Anders Ygeman ha informerats om saken. Han säger sig inte ha meddelat statsministern. Enligt honom säkerställde han dock att berörda departement, närings- och försvars-, hade vidtagit rimliga åtgärder. Först den 9 mars 2016 uppges försvarsminister Peter Hultqvist ha informerats.

Han säger sig inte heller ha informerat statsministern. ”Jag har skött min del av ansvaret”, är budskapet på dalmål. Det är tonåringens trotsiga språk: ”jag skulle städa mitt rum. Att det brann i köket är inte mitt fel; det var ju inte jag som hade lämnat plattan på”. En svårbegriplig inställning hos den med ansvar för landets försvar.

I början av januari i år fick, enligt dem själva, till sist statsministern och infrastrukturminister Anna Johansson, vetskap om läckan. Maria Ågren fick sluta – ”regeringen och den tidigare generaldirektören har haft olika syn på hur arbetet ska bedrivas”.

Först den 6 juli kom denna soppa till allmänhetens kännedom i medierna. Den 27 juli meddelades att Anders Ygeman och Anna Johansson fick lämna. Emma Lennartsson säger nu att det har funnits information från Säpo på tidigare möten som hon deltagit i, utan att hon uppfattat allvaret i situationen. Det ena ägde rum i februari 2016 och det andra i augusti samma år.

DN ställde till Lennartsson den centrala fråga som kan komma att bli historiskt viktig: ”Är det möjligt att det framkommer att även statsministern har suttit på möten där Transportstyrelsen diskuterats men att inte heller han har uppfattat allvaret?” Lennartssons svar: ”Nej, det tror jag inte.”

Enligt protokollen från Statens Ansvarsnämnd som Expressen har begärt ut (28/8), säger Maria Ågren sig ”upprepade gånger genom sina sedvanliga tjänstemannakontakter lämnat information om den pågående processen och varit transparent i sitt agerande. Hon har också vid tillfällen sökt vägledning i frågan från Regeringskansliet”.

Det här är långt ifrån utrett. Och det hela är oerhört. Från den punkt att säkerhetsklassad information läckt, till att nyckelpersoner i landets styre inte visat sig vuxna uppgiften att hantera detta faktum. Vi talar trots allt om rikets säkerhet. Den hör inte hemma i tonåringars händer. Statsministern har hittills uttalat sig med trovärdighet på en enda punkt i denna skandalösa historia: det är ett haveri.
