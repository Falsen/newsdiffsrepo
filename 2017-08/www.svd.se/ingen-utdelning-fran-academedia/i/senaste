Ingen utdelning från Academedia

TT

"Ett väldigt stabilt och bra år" för bolaget, så summerar Marcus Strömberg läsåret 2016/2017. Året präglades främst av satsningar inom vuxenutbildningen, en verksamhet som växer bland annat på grund av ett ökat behov av undervisning för invandrare.

– Den delen har utvecklats på ett fantastiskt sätt för oss, säger Marcus Strömberg.

Rörelseresultatet ökade med 15,0 procent till 615 miljoner kronor under helåret och omsättningen ökade med 10,6 procent till 9,5 miljarder kronor.

Samtidigt säger Marcus Strömberg att vinstmarginalerna har pressats av höjda lärarlöner – en effekt av den rådande lärarbristen och något som under året inte har kompenserats av skolpengen. Med tiden tror han dock att det kommer att jämna ut sig.

Den börsnoterade friskolekoncernen kommer inte heller i år att dela ut några vinster till ägarna.

– Vi växer både organiskt och genom förvärv. Att göra förvärv har varit och är väldigt värdeskapande och jag tror att styrelsen bedömer att man får en bättre utveckling på investeringarna genom att behålla pengen i Academedia, säger Marcus Strömberg.

Lärarförbundets ordförande Johanna Jaara Åstrand tycker att vinsten är anmärkningsvärt hög.

– Det är tydligt att dagens skolpengssystem överkompenserar vissa skolor på andras bekostnad, säger hon.

Jaara Åstrand hoppas att Academedia använder sin vinst till att satsa på lärarna och deras arbetsmiljö och anser att skolkoncernen kan göra det, även om det inte kompenseras helt av skolpengen.

– Det är uppenbart att de har muskler att uppvärdera lärarkåren med befintliga medel och det förväntar jag mig att få se, säger hon.

Marcus Strömberg tror att eleverna och lärarna inom koncernen känner av att bolaget har resurser att satsa och utvecklas och menar att man redan i dag använder vinstmedel till att höja lönerna.

– Vi har en tydlig strategi att ha konkurrenskraftiga löner, säger han.
