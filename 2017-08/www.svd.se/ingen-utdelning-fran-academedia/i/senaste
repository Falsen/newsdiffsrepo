Ingen utdelning från Academedia

TT

Friskolekoncernen Academedia lämnar åter igen inte någon utdelning till aktieägarna. Det meddelades i samband med att friskolekoncernen redovisar sitt bokslut. För fjärde kvartalet i det brutna räkenskapsåret minskade rörelseresultatet och uppgick till 211 miljoner kronor jämfört med 218 miljoner kronor samma period föregående år.

För helåret ökade däremot rörelseresultatet med 15,0 procent och uppgick till 615 miljoner kronor.

Omsättningen ökade med 10,6 procent under helåret till 9 520 miljoner kronor.

"Året har präglats av en mycket stark resultattillväxt inom vuxenverksamheten, där verksamhetsårets sista kvartal dock inte matchade föregående års höga nivå. Inom skolverksamheten har marginalen bland annat tyngts av löneglidning för lärare, en löneglidning som ännu inte kompenserats av skolpengen", skriver vd:n Marcus Strömberg i en kommentar.

Antalet elever i för-, grund- och gymnasieskola uppgick till 66 070 i genomsnitt under räkenskapsåret, en ökning med 4,6 procent jämfört med året före.
