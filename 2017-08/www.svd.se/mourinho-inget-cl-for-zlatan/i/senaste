Mourinho: Tror inte på spel för Zlatan i år

TT

Fyra månader efter Zlatan Ibrahimovic genomgick en knäoperation skrev han på ett nytt kontrakt med Manchester United. Men José Mourinho räknar inte med den rehabiliterande 35-åringen förrän nästa år.

– Han kommer att vara en extra spelare för oss under andra halvan av säsongen. När jag säger andra halvan menar jag januari, när transferfönstret öppnat, men har egentligen inte en aning, spekulerar portugisen på en presskonferens.

I Champions League lottades United mot Benfica, Basel och CSKA Moskva. Men gruppspelet får Premier League-laget alltså klara sig utan Zlatan.

– Förhoppningsvis kan han spela i slutspelet, men då måste vi sluta sämst tvåa i gruppen.

– Jag vill inte tänka på det. Jag varken frågar eller pratar om det med vårt läkarteam.

Zlatan gjorde 28 mål i sin debutsäsong med United. När kontraktet gick ut i somras ryktades han vara på väg till amerikanska fotbollsligan MLS. Att Ibra i stället valde United är ett kvitto på hans ambitioner, enligt Mourinho.

– Det betyder två saker: klubbens och spelarens dimension. För spelaren hade det varit väldigt lätt att bara säga farväl. Han var framgångsrik med United, hej då. Men han gör inte det. Han vill följa sina drömmar och spela fotboll på högsta nivå.
