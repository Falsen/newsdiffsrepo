Ivar Arpi:
Vänstern har glömt sina egna

Ivar Arpi

Vad ska det bli av vänstern? Det är en fråga som människor både inom och utom vänstern ställer sig i dag. Vad innebär det ens att vara vänster? Från att ha varit en stenhård motståndare till religion har man i dag på många håll allierat sig med islamister. I stället för att argumentera mot att kvinnor ska behöva skyla sig, tar vänsterfeminister på sig slöja i solidaritet. Från att ha varit förkämpar för kvinnors rättigheter, ihop med liberaler, är det i dag vänstern som har svårast att tala klarspråk om hederskultur. Från att ha varit antirasister som kämpar för allas lika värde, har identitetsvänstern i dag blivit de som hårdast bevakar skillnader mellan människor baserat på deras hudfärg. Hur blev det så?

I mitten av 1900-talet pågick en identitetskris inom den bredare vänstern. Några viktiga händelser skapade ett behov av en ny vänster – det som i Sverige kallas 68-vänstern. 1956 slog Sovjetunionen ned protesterna i Budapest. Samma år höll Chrustjov ett tal vid partikongressen med skarp kritik riktad mot Stalin. Till följd av det tog Kina 1961 avstånd från Sovjetunion som ”revisionistiska förrädare”. Och 1968 rullade sovjetiska stridsvagnar in i Prag och slog ned den frihetliga revolten där. Så bytte vänstern subjekt. Den västerländska arbetarklassen var för småborgerlig, den sovjetiska kommunismen för förtryckande, i stället sattes hoppet till tredje världen. Blicken vändes österut och söderut. Där fanns vänsterns nya subjekt. Postkolonialismen blev allt viktigare. Ett slags tredje världen-ism. Och Kinas kulturrevolution inspirerade den mindre kulturrevolution som 68-vänstern försökte, och delvis lyckades, driva igenom här.

Det är en av de omvälvningar som vänstern gått igenom som blir tydlig i läsningen av nyutkomna Efter revolutionen – vänstern i svensk kulturdebatt sedan 1968 (Natur & Kultur) av Svante Nordin och Lennart Berntsson. 1969 kom Jordens fördömda av Franz Fanon ut i svensk nyöversättning. I förordet skriver Jean-Paul Sartre: ”Tag dig mod att läsa den! I första hand därför att du då kommer att skämmas, och därför att skamkänslan enligt Marx är en revolutionär känsla.”

Detta präglar på många sätt den nya vänstern än i dag. Om vreden var den gamla vänsterns känsla, är skammen den nya vänsterns. Som Nordin och Berntsson skriver: ”Man skämdes över att vara europé eller vit och förtrycka de färgade folken. Eller över att vara medelklass och förtrycka arbetarna. Eller över att vara man och förtrycka kvinnorna. Eller över att vara människa och förtrycka djuren. Eller över att vara en tärande varelse och förtrycka naturen, jorden och miljön.”

Det som då var tredje världen-ismen har blivit dagens mångkulturalism och identitetspolitik, eftersom invandringen förändrat västländernas demografi. Koloniernas folk har flyttat hit. På så vis har den vita arbetarklassen ersatts av andra som vänsterns primära subjekt. En process som snabbades på av Berlinmurens fall.

En annan gigant för 68-vänstern var Herbert Marcuse, som Nordin och Berntsson beskriver träffande: ”Hans marxism – om det nu var marxism – var tillskuren för det postindustriella samhället. Han vädjade inte till den försoffade och förborgerligade arbetarklassen utan till studenterna. Han anklagade inte kapitalismen för att skapa fattigdom och nöd utan för att skapa överflöd, ett ”konsumtionssamhälle”.”

Marcuse anklagade kapitalismen för att förtrycka folket med demokrati och tolerans som verktyg. Och visst hör man likheten med samtidens debatter i baksidestexten till Kritik av den rena toleransen (1968) där Marcuse framställer tolerans som en ”i djupaste mening antidemokratisk faktor”. Den tolerans som accepterar ”det onda likväl som det goda” är i själva verket förtryckande och hämmar utvecklingen mot socialismen. Den nya vänstern hade inte mycket till övers för yttrandefrihet då heller.

Att inskränka högerns yttrandefrihet blir med detta synsätt progressivt. Likaså att störa möten, överrösta talare, med hjälp av påtryckningar få människor strukna från inbjudningar att tala, att få dem avskedade, eller helt enkelt med lagens hjälp kriminalisera misshagliga högeravvikelser. Marcuse hade varit stolt över den vänster vi ser i Västvärlden i dag, som kräver trygga rum och total uppslutning runt sin egen värdegrund.

Så vem är vänstern egentligen till för i dag? I alla fall inte den arbetarklass den ibland fortfarande hävdar sig representera.
