Konkurs hotar 24Money – 1000-tals kunder kan drabbas

Emmylou Tuvhag

På fredagen gick finansföretaget 24Money ut med en ytterst ovanlig varning till sina egna kunder: Medel kan ha förskingrats från bolaget. Bolaget uppger att kontakten har sagts upp med bolaget som skötte hanteringen av inbetalningar och utbetalningar till kundernas konton.

”Vi vill uppmana våra kunder att inte betala in några pengar till de bankgironummer som tidigare har använts för insättningar till 24Money”, står det på företagets hemsida.

Redan i maj avslöjade SvD Näringsliv att revisionsbolaget EY anmält 24Money till Ekobrottsmyndigheten. Interna dokument visade att EY ansåg att aktiekapitalet i 24Money Spars var på väg att förbrukas. Nu är läget än värre. Bolaget står inför ett akut konkurshot. En konkurs skulle slå hårt mot företagets kunder.

– Kunderna måste underrättas och varnas om situationen. Verksamheten drivs vidare som vanligt trots att en konkurs är oundviklig och nära förestående, uppger en person som framtill nyligen befunnit sig i företagets ledning och som kontaktat SvD Näringsliv under löfte om anonymitet.

24Money  etablerades 2012 med affärsidén att vara en ”one-stop-shop” för banknära och finansiella tjänster. Bolaget har erbjudit företag och privatpersoner konton, betalkort, valutatjänster och betallösningar för e-handel. Bolaget har uppemot 13 000 kunder, varav omkring 1 100 kunder finns inom inlåningsverksamheten.

”Vi gör just nu allt i vår makt för att säkra de medel som går att säkra för att trygga våra kunders medel”, står det i uttalandet på företagets hemsida.

Enligt två oberoende källor till SvD kan det handla om 40 miljoner kronor som kunderna kan förlora.

Sju medarbetare har stängts av från sina tjänster med omedelbar verkan. Bolaget undersöker möjligheten att vidta rättsliga åtgärder mot dem som kan ha varit inblandade i den misstänkta förskingringen. Samtidigt har bolagets ägare och den gamla ledningen kommit på kollisionskurs, och de anklagar nu varandra för den uppkomna situationen.

Oroliga kunder har haft svårt att få kontakt med bolaget. Under veckan har hemsidan hänvisat till ”tekniska problem i telefonisystemet”.

Robert Klebe är en av dem som satte in pengar på 24Moneys sparkonto. Senare uppmanades han att konvertera sparandet till onoterade aktier, något som SvD har skrivit om tidigare.

– Jag är glad att det finns en gräns på 50 000 kronor för sparkontot, då det var utan insättningsgaranti. Hade den gränsen inte funnits hade jag kanske förlorat ännu mer, säger Robert Klebe.

I början av sommaren meddelade företaget att småägarna inom kort skulle kompenseras med onoterade aktier i dotterbolaget EasyTelecom i Stockholm. Något som aldrig hände, enligt Robert Klebe. Hans förhoppningar om att återse sina 50 000 kronor är minimala.

Ekobrottsmyndigheten har inlett en förundersökning, men kommenterar inte ärendet vidare.

– Utredningen befinner sig i ett känsligt läge. Att i det här skedet uttala oss om vilka brottsmisstankarna är eller huruvida vi har gjort ett platsbesök i veckan är ur utredningssynpunkt kontraproduktivt. Det är heller ingen information som kommer att gynna kunderna i bolaget som eventuellt riskerar att förlora sina pengar, uppger Niklas Ahlgren, presskommunikatör vid Ekobrottsmyndigheten.

Även på Finansinspektionen råder tystnad om 24Money:

– Vi har en löpande dialog med dem, mer än så kan vi inte kommentera eftersom det är ett pågående ärende, säger Victoria Ericsson, vid Finansinspektionens presstjänst.

24Money skriver att de ska återkomma inom de närmaste dagarna med ytterligare information till sina kunder via sin egen hemsida. SvD har sökt en kommentar från 24Money. Bolagets it-chef hänvisar till den kanadensiska affärsmannen och huvudägaren till 24Money, Firoz Patel, som inte har besvarat SvD:s mejl.
