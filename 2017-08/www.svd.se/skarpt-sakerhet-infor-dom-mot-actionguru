Indisk actionguru fälld för våldtäkt

TT

Den färgsprakande gurun Gurmeet Ram Rahim Singh kallar sig både helgon och doktor. Han har låtit tala om sig med bland annat egenproducerade actionfilmer och har en framtoning som den glittrigaste rockstjärna.

Enligt en jurist vid åklagarmyndigheten fälls gurun, och straffet meddelas på måndag.

Inför domen har gatorna patrullerats av något tusental militärer och poliser. Guruns anhängare fick order om att inte samlas vid domstolen i Panchkula, en förort till staden Chandigarh i norra Indien, men de slog läger i en park i närheten.

När utslaget meddelades reagerade de med vrede. Somliga gick till angrepp mot journalister, krossade vindrutor på bilar och tände eldar.

Polisen har använt tårgas och vattenkanoner mot demonstranterna, rapporterar nyhetsbyrån AFP.

Gurun har stått åtalad för att ha våldtagit två av sina kvinnliga anhängare, anklagelser som han nekar till. Våldtäkterna – som domstolen anser styrkta, enligt juristen H P S Verma vid åklagarmyndigheten – skedde 2002. Fallet har prövats i en federal specialdomstol.

Gurun tog sig till rätten från sitt ashram (rörelsens samlingspunkt) i staden Sirsa i en kolonn med 100 fordon, eskorterad av polis.

Enligt vissa källor har uppemot 200 000 av ahns anhängare samlats inför domslutet – och indiska myndigheter hade befarat oroligheter. Mobiltelenät hade enligt Reuters stängts av i båda delstaterna Punjab och Haryana för att förhindra ryktesspridning. Järnvägstrafiken begränsades och vissa landsvägar stängdes. Beriden polis posterades ut längs gatorna i Panchkula och metallbarrikader toppade med taggtråd restes. Tre idrottsarenor förbereddes som tillfälliga arrestlokaler.

Gurun påstås också ha gett 400 manliga anhängare order om att låta sterilisera sig. Utredning av de anklagelserna, som han också nekar till, pågår.
