Kittel om bronset: Tack gode gud!

TT

Kittel pallade för pressen när han och Delauney som sista svenska ekipage skrittade in på Ullevi strax efter klockan 21. De 73 857 procent han fick av domarna räckte med råge för att hålla undan för Nederländerna och Storbritannien.

– Det är frågan är om jag har varit så nervös. Jag har ridit OS under enormt mycket press, men det här... det är banne mig värre. Rida hemma, göra vad som krävs, veta att publiken är med mig och att inte vilja göra någon besviken.

– Men "we made it". Vi har tagit en medalj för Sverige och det var vad vi kom hit för.

Vi? Förutom Kittel heter bronsmedaljörerna Rose Mathisen, Tinne Vilhelmson Silfvén och Therese Nilshagen.

När Kittel sträckte nävarna i luften hade han garanterat minst ett svenskt brons. Då fanns fortfarande chansen till silver men det fixade Catrine Dufour till Danmark. Suveränen Tyskland tog som väntat EM-guldet.

– Att jag skulle gå in och göra det som räckte till medalj är fantastiskt. Jag måste samla mig lite. Det här känns faktiskt underbart. All energi har gått ur mig.

– Vilket EM det har varit för Sverige hittills, säger Kittel och nämner medaljerna i paradressyren.

Senast dressyrlandslaget tog en EM-medalj var 2007. Även då blev det brons. Kittel tog dessutom individuellt brons 2011.

Han hyllar laginsatsen men avslöjar också att han inför lagtävlingens avgörande inspirerades av Peder Fredricsons seger i tidshoppningen tidigare under dagen.

– Jag har aldrig sett någon som ridit som han. Jag satt i sängen och skrek. Peder inspirerar mig mycket, han är en sån enorm atlet, en enormt fokuserad människa. Jag undrar hur man kan vara sån. Det kommer att bli fler medaljer i EM, säger Kittel.

Svensk ridsport rider redan på en framgångsvåg.

– Så många medaljer som Sverige tagit den senaste tiden har vi väl aldrig gjort. Medaljer drösar ju bara in, säger han.

Facit i sommar: Lagbrons i distansritt, lagbrons i fälttävlan och brons och silver i paradressyren, som pågår på Heden en bit från Ullevi.

– Det blir svårt för dem på Ryttargalan i år, säger Kittel och skrattar.

Mästerskapsdebutanten Therese Nilshagen var bästa svensk i lagtävlingen med 74,429 procent och slutade sjua individuellt.

Tillsammans med Kittel (åtta) och Tinne Vilhelmson Silfvén (elva) väntar start i fredagens grand prix special. Dit gick de 25 bästa från lagtävlingen.
