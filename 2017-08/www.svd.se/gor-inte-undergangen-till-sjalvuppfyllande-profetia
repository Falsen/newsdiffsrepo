Gör inte undergången till självuppfyllande profetia



I slutet av andra världskriget gjorde USA ett djärvt strategiskt drag när det skrev om reglerna för det internationella systemet. Imperierna avskaffades och ersattes med det globala arrangemang som vi i dag kallar för den liberala världsordningen.

Till några av den liberala världsordningens förtjänster hör att vi sedan 1945 har haft fred (i bemärkelsen avsaknad av krig mellan stormakterna), en välståndsökning som saknar motstycke och spridning av demokratin till varje kontinent. Systemet har varit så framgångsrikt att många nu ser det som ett slags normaltillstånd – vilket det inte är. I själva verket är det en anomali i historien att en supermakt med global räckvidd väljer att bygga en regelbaserad ordning framför en som grundar sig på den starkes rätt.

Den transatlantiska länken mellan USA och Europa är en av de främsta byggstenarna i denna ordning. Styrkan ligger i att denna länk grundar sig på förtroende, inte fruktan. Allianserna som USA är en garant för, som Nato, är frivilliga och inte påtvingade. Det finns en tydlig önskan från europeiskt håll om amerikanskt ledarskap. Förvisso klagas det på Washington från tid till annan, men det sista som de europeiska länderna vill är att USA isolerar sig för att lämna vår kontinent åt sitt öde.

Detta är en stor anledning till att protesterna mot Donald Trump är så högljudda från många europeiska huvudstäder. Den transatlantiska länken har alltid byggt på en känsla av en värdegemenskap kring frihet, öppenhet och demokrati. När Trump nu tycks svaja i dessa frågor skapar det stor oro. Hans personlighet och framtoning gör inte saken bättre.

Men USA är så mycket mer än Donald Trump. Som boende i landet (tack vare att Mats gav mig möjlighet att åka till Washington som visiting fellow vid McCain Institute) ser jag det varje dag. Den transatlantiska länken handlar inte om att ta ställning för någon utan det handlar om att ta ställning för något.

Det är inte heller så enkelt som att Trump är isolationist. Genom insinuerande uttalanden skapar han visserligen tveksamhet huruvida USA verkligen kommer att ställa sig bakom Natos artikel fem eller inte. Samtidigt ökar han, jämfört med sin föregångare Barack Obama, anslagen till den militära närvaron i Europa med 40 procent.

I den mån det är möjligt att urskilja ett mönster i Trumps säkerhetspolitik ser vi att det finns ett glapp mellan retorik och handling. Än så länge tycks hans väljarbas acceptera en i slutändan hyfsat traditionell politik om han samtidigt ser till att röra om i grytan.

Det amerikanska ledarskapet innebär dock mycket mer än “hård säkerhet”. När det kommer till handel och klimat har Trump inte bara gjort oroande uttalanden utan även tagit konkreta steg bort från ingångna överenskommelser som TPP, Trans-Pacific Partnership, och Parisavtalet. Efter G20-mötet i Hamburg gjorde flera röster i Europa gällande att det nu i stället handlar om G19, det vill säga resten av världen, mot USA och “Amerika ensamt”.

Sådana tongångar är överdrivna och bygger på en oförståelse för vad den transatlantiska länken representerar. Till att börja med är G20 inte en värdegemenskap (vilket är en förutsättning för framväxten av ett djupare samarbete) utan en sammanslutning som förutom västländer även inkluderar stater som Ryssland och Kina.

Dessutom saknar både Kina och Ryssland viljan och framför allt förmågan att leda. Deras interna problem är för stora samtidigt som de saknar en trogen skara allierade.

Europa behöver inte oroa sig för kommande amerikansk isolationism varje gång USA lämnar ett avtal. Samtidigt tycks Trump helt bortse från att hans ord och agerande skadar det förtroende som den transatlantiska länken ytterst bygger på. Trumps inställning att USA främst ska satsa på bilaterala relationer, med yttersta syfte att det egna landet då alltid ska ha övertaget, motsäger själva andan i en regelbaserad världsordning. Enligt PEW Research Center är omvärldens tillit till USA:s nya president rekordlåg, och han verkar dra med sig förtroendet för USA i fallet.

Men kanske är den nuvarande krisen bara ett resultat av att den regelbaserade världsordningen är just en anomali i världshistorien och att vi håller på att återgå till en mer multipolär värld. Det är inte nödvändigtvis dåligt att maktbalansen förskjuts i takt med att andra länder kommer ikapp västvärlden.

Däremot vore det olyckligt om det innebar att tilltron till vår världsordning försvinner. Den multipolära värld som USA:s kritiker talar om bygger i realiteten på intressesfärer. Det kan låta lockande om man är akademiker med en förkärlek för teoretiska resonemang, men det är definitivt inte lockande för de länder som tvingas in i sådana intressesfärer.

Fråga bara det ukrainska folket på Euromajdan. En multipolär värld är inte bra för stormakterna heller. En sådan ordning är i grunden instabil, då ingen tenderar att bli nöjd över den sfär andra vill tilldela en. Det är inte en historisk slump att den gamla multipolära världen gick under genom två världskrig.

Donald Trump är en utmaning, men den transatlantiska länken är stark. Det finns mycket mer som förenar USA och Europa än som skiljer oss åt. Vaksamhet är viktigt, men att tro på en kommande undergång riskerar bara att bli en självuppfyllande profetia.

Denna text är en av nio från skriften ”En ny generation: Idéer i arv från Mats Johansson. Texter av Utrikesakademins alumner.” som nyligen utgivits på tankesmedjan Frivärld med Alexandra Ivanov som redaktör.

AARON KOREWA är visiting fellow vid McCain Institute i Washington, DC, och Capitolium-stipendiat vid tankesmedjan Frivärld.
