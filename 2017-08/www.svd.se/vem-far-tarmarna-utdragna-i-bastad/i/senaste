”Vem får tarmarna utdragna i Båstad?”

Dick Harrison

Freskmålningen i Båstad stammar från decennierna kring 1500 och avbildar ett i dagens Sverige föga känt helgon: Sankt Erasmus, alias Sankt Elmo. Att han vördats i det senmedeltida Båstad beror sannolikt på att han var ett populärt helgon bland sjöfarare. Båstad hade grundats på initiativ av den danska kungamakten för att konkurrera kommersiellt med de tyska hansestäderna.

Erasmus, som uppges ha varit biskop av italienska Formia, skall ha lidit martyrdöden under kejsar Diocletianus kristendomsförföljelser i början av 300-talet.

I helgonlegenden – där den italienske Erasmus uppenbarligen blandas ihop med ett syriskt helgon med samma namn – berättas om hur de romerska myndigheterna utsätter honom för mängder av plågor men att han överlever den ena tortyrsessionen efter den andra, bland annat med änglars hjälp. Det fungerar inte ens att stoppa honom i en spiktunna och rulla ned den för en kulle, ej heller att tjära in honom och tända eld på honom – Erasmus klarar sig i det längsta.

I en berömd variant av legenden möter han slutligen sitt öde genom att romarna skär upp hans mage och virar inälvorna runt ett ankarspel. Först nu dör Erasmus.

Den scen som avbildas i Båstad är alltså slutscenen med tarmarna och ankarspelet. För övrigt: den som söker sig till kyrkan bör även betrakta målningen på pelaren bredvid: här ser vi ärkeängeln Mikael i färd med att väga själar vid Yttersta domen.
