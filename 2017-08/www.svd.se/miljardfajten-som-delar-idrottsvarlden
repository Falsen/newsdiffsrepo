Miljardfajten som delar idrottsvärlden

TT

I juli 2015 satte MMA:s stora affischnamn Conor McGregor – trefaldig UFC-mästare i två viktklasser – fart på diskussionerna om en match mot 2000-talets store boxningslegendar Floyd Mayweather Jr – elvafaldig världsmästare i fem viktklasser – när McGregor intervjuades i amerikansk tv.

"Om du undrar om jag skulle vilja fajtas mot Floyd Mayweather. Då säger jag bara: vem skulle inte dansa runt i ringen för 180 miljoner dollar", sade McGregor.

Sagt och gjort. Efter drygt två år av surr och spekulationer blir matchen i supermellanvikt (max 69,8 kilo) över tolv ronder nu ett faktum.

På söndagsmorgonen svensk tid går 40-årige Mayweather och 29-årige McGregor upp mot varandra i en professionell boxningsmatch i T-Mobile Arena i Las Vegas med plats för 20 000 åskådare.

Ingen av de involverade hymlar om att den hajpade fajten – promotad som "The Money Fight" och med ett speciellt inofficiellt WBC-bälte "The Money Belt" med 3 600 diamanter – ger båda parterna bisarrt mycket pengar och välkommen publicitet för båda idrotterna.

– Det fina med den här matchen, som gör den så stor, är att det finns folk som säger att den är alltifrån ett stort skämt och att "Mayweather kommer förstöra McGregor", till att "McGregor kör som en lastbil och kommer knocka Mayweather", säger MMA:s makthavare Dana White, president i UFC, till ESPN.

Enligt The Telegraph så väntas matchen sammanlagt inbringa motsvarande fyra miljarder kronor i tv-pengar och sponsorintäkter – som minst.

– Alla är överens om att proffsboxning är inte bara en sport, det är show också. Det är en stor cirkus och ett enormt pådrag kring den här matchen men något sportsligt intresse har i alla fall inte jag, säger svenske boxningsstjärnan Erik Skoglund till TT.

Obesegrade affärsmannen Floyd Mayweather, som vunnit 49 proffsmatcher och avslutade karriären för två år sedan, beräknas ha tjänat minst en miljard kronor bara på att ha tackat ja till matchen.

– Människor världen över bad om den här matchen. Jag hade lagt av, men de ville se mig komma tillbaka. Nu är jag här, sade Mayweather till Black Sports Online i juni.

Sedan fajten blev ett officiellt faktum har Mayweather och McGregor rest världen runt i promotionturné som nu landat i fajtstaden Las Vegas.

På andrahandsmarknaden kostade den billigaste biljetten motsvarande 13 500 kr för två veckor sedan. I Sverige kostar matchen 499 kronor att se i Viaplay.

Sportsligt då? Amerikanen Mayweather, som tog OS-brons i Atlanta för 21 år sedan, går in i matchen som tveklös storfavorit.

De allra flesta experter ser framför sig att den längre irländaren McGregors enda chans att vinna matchen är på ett tidigt avslut – att knocka boxningslegendaren Mayweather.

– Jag tror inte han tar sig igenom den andra ronden. Men en del av mig hoppas att han kan orka stå emot så jag kan visa skicklighet och klä av honom på det sättet, säger frispråkige Conor McGregor, som aldrig gått en professionell boxningsmatch, till Reuters.

I sin kampsportsvardag inom MMA fajtas McGregor, som för bara några år sedan var totalt okänd och arbetade som rörmokare, med både slag, sparkar, kast och strypgrepp i en burförsedd oktagon.

I boxningsringen mot Mayweather så proffsdebuterar han i något tunnare handskar (8 oz) än vad som är standarden inom superweltervikt.

– McGregor har ingenting att säga till om i den här matchen. Mayweather kommer från lättare viktklasser och har boxats många matcher med "8 oz"-handskar. Man gör vad man kan för att höja spänningen, klart McGregor slår hårt. Men det har Mayweathers 49 tidigare motståndare också gjort, säger Erik Skoglund.

TT: Vem vinner, är det så självklart som alla säger?

– Den där matchen kommer gå precis så som Mayweather vill att den ska gå. Är han så sugen på ett avslut som han uttrycker så blir det nog så. Men han är slipad och en smart affärsman. Tänker han att han ska tjäna dubbelt så mycket på en returmatch, då kan det gå annorlunda.

Anna Laurell Nash, trefaldig EM-guldmedaljör i boxning, ser heller inget annat än att Mayweather – som vid seger når magiska 50–0 i proffsfacit och passerar legendaren Rocky Marcianos 49–0 – vinner i en av tidernas mest upphaussade fajter.

– Även om Mayweather skulle förlora matchen för att han inte är i fysiskt hundraprocentig form, vad har han att förlora? Han kommer tillbaka från pension och har redan ett perfekt boxningsrekord. Men jag har svårt att se något annat än att han vinner, säger Laurell Nash till TT.
