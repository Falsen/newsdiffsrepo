Östermalmsmoderat: ”De tror att de äger partiet”

Jan Majlard

Claes Melin är initiativtagare till uppropet som kommer från den traditionellt starka M-föreningen Oscar Södra på Östermalm i Stockholm.

– Joakim Larsson skyller partiets nedgång på Anna Kinberg Batra. Så tröstar han sig. Men det är Joakim Larsson som bär huvudansvaret för partiets låga väljarstöd i Stockholm utan att han vill kännas vid det, säger Claes Melin.

Moderaternas stöd i Stockholm har stadigt sjunkit i oppositionsmätningarna.

– Det har sjunkit mer än i övriga landet. Ändå påstår Joakim Larsson att tappet enbart beror på Anna Kinberg Batra och hennes närmande till Sverigedemokraterna, säger Claes Melin.

23 medlemmar i föreningen har skrivit under på avgångskravet:

– Jag har varit moderat i nästan hela mitt liv, men känner inte att Joakim Larsson kan föra den politik som krävs för att rädda Moderaterna från en förödande förlust vid nästa val, säger Claes Melin.

De många nya byggprojekten i huvudstaden är en återkommande punkt i kritiken:

– I sitt medlemsbrev berör Joakim Larsson inte med ett ord väljarflykten. I stället skriver han att M ska slå vakt om Stockholms unika kvaliteter och skönhet, så som vi moderater alltid gjort genom Stockholms historia. Pyttsan! säger Claes Melin och nämner den stora interna M-kritiken mot Waterfront, Nya Continental, Nya Slussen, rivningarna av Astoriafastigheten vid Stureplan samt Nobel Center på Blasieholmen.

Det öppna brevet är inte nådigt mot Joakim Larsson, sedan 2015 ordförande för Moderaterna i Stockholms stad. Han beskrivs som ”endera oärlig eller okunnig”.

Claes Melin säger att Joakim Larsson konsekvent vägrat träffa medlemmar och har stängt dörren för uppvaktningar.

– Vi ska gå i ledband. De tror att de äger partiet, säger Claes Melin.

Föreningen Oscar Södras ordförande Annika Elmlund delar inte Claes Melins bild av missnöjet mot Joakim Larsson. Hon säger till SvD att flera av medlemmarna som funnits med på uppropet ringt till henne och sagt att de inte förstått innebörden av misstroendet.

– Claes Melin är inte talesperson för Oscar Södra, påpekar hon.
