Liberalerna: Skrota inte moderna Jas-plan



Det svenska flygvapnet ska minskas med 40 procent. Dagens 100 Jas-flygplan ska skäras ned till bara 60 flygplan. Detta är regeringen, Moderaterna och Centern överens om i försvarsbeslutet som presenterades i veckan.

Det är obegripligt. Vilken förändring i hotbilden motiverar denna massiva nedrustning av svenskt luftförsvar?  Har Östersjöområdet blivit fredligare de senaste åren så vi nu kan sänka garden?

Sveriges nuvarande 100 Jas-plan är mycket moderna. De är tillverkade i nutid och det sista rullade ut från fabriken i Linköping för ett par år sedan. Men nu ska de alltså skrotas. De har kostat en miljard kronor styck, alltså sammantaget 100 miljarder av skattebetalarnas pengar, men nu anser regeringen att Sverige inte har råd att hålla dessa plan med piloter, bränsle och reservdelar och därför ska de skrotas.

Staten har beställt 60 nya Jas-plan från Saab i en ännu modernare version, ”Gripen E”. Det är klokt, och ett beslut som alliansregeringen aviserade. Men genom att nu även bibehålla de 100 vi redan har finns möjligheten att rusta upp luftförsvaret till totalt 160 flygplan, vilket vore en betydande förstärkning.

Luftförsvaret består inte bara av flygplan. Piloter, flygbaser, verkstäder, beväpning, radarstationer och så vidare är nödvändiga förutsättningar för att flygplanen ska kunna verka. Vi är medvetna om att en utökning av flygvapnet kostar pengar, och vi från Liberalerna är beredda att anslå dessa medel.

Sverige avsatte 2 procent av BNP till försvaret så sent som 1998, då det inte fanns några militära hot mot Sverige. I dag är hoten från Ryssland uppenbara, men nu avsätts bara en procent av BNP. Det är svårt att förstå logiken i detta. Sverige kommer att behöva göra stora resursförstärkningar till försvaret.

I stället fick vi i måndags ett helt otillräckligt besked från regeringen, M och C. Man fortsätter att sticka huvudet i sanden som om Vladimir Putin inte fanns. Den nya försvarsuppgörelsen innebär i och för sig att man täpper till de svarta hålen i det underfinansierade försvarsbeslutet från 2015.

Men 2015 års försvarsbeslut var redan i sig självt otillräckligt för de behov som det svenska försvaret har. Det innebär att det saknas pengar och realistiska möjligheter att genomföra det som ingår i den nya överenskommelsen. Alltså fortsätter försvaret att bantas.

Sammantaget är läget mycket illa. Mot bakgrund av att vi under flera år upplevt ryska kränkningar av vårt territorium till havs, i luften och på cybernätet är det tydligt att Sverige nu behöver sända en kraftig signal: Vi kan försvara oss. Det kräver en kraftig förstärkning av försvarsförmågan. Vi i Liberalerna vill att Sverige ska återgå till 1998 års nivå på försvarsanslagen, det vill säga 2 procent av BNP inom ett antal år. Att ha ett starkt försvar är en kärnuppgift för staten, det handlar i grunden om att skapa trygghet för oss alla som bor här, att försvara vår demokrati och vår frihet.

Från Liberalernas sida kan vi inte ställa oss bakom en uppgörelse som den mellan M, C och regeringen. Försvaret behöver mer. Ansvar är inte att fylla igen hålen i försvarsbudgeten. Ansvar är att stärka den svenska försvarsförmågan. Det fortsätter vi liberaler att jobba för – för friheten är värd att försvara.

Jan Björklund (L)

partiledare

Allan Widman (L)

ordförande i försvarsutskottet
