Kraftigt regn orsakar vattenskador

TT

Det ligger en front med regn hela vägen från Danmark och upp till Stockholmsområdet.

– Längs den regnar det, på sina håll ganska kraftigt. Och det åskar också en del, från Halmstad upp till södra Östergötland, säger SMHI:s meteorolog Kristian Silver.

Enligt SMHI finns det en risk för upp till 35 millimeter regn under natten.

– Det här rör sig längs med fronten mot nordost och jobbar sig sakta uppåt och här under natten är de största regnen att vänta mellan Jönköping och upp emot Stockholm, säger Kristian Silver.

Fyra vattenskadade källare i Tenhult utanför Jönköping fick tömmas av räddningstjänsten under natten.

– Vi har pumpat ut, det har slutat regna där så vi har kunnat rensa lite brunnar och kört lite vattendammsugare, säger Richard Lindqvist, inre befäl Räddningstjänsten Jönköping.

Tre av källarna hör till privata bostäder och en till en kommunal fastighet.

De allra kraftigaste regnen ser ut att röra sig bort från Roslagskusten vid lunchtid enligt SMHI, men då ligger lite lättare regn kvar över södra Norrland under eftermiddagen och kvällen.
