Dammvall har brustit i Houston: ”Fly omedelbart”

TT

Det har gjorts försök att släppa ut vatten ur den, men vattnet har fortsatt att stiga. Vattennivån i ytterligare en damm – Barker – har nått rekordnivå.

USA:s presidentpar Donald och Melania Trump besöker i dag katastrofdrabbade delar av Texas, samtidigt som ovädret Harvey fortsätter att härja i Houstonområdet. Paret landar i kuststaden Corpus Christi i Texas strax före lunch lokal tid. Då ska de informeras av lokala företrädare och organisationer och besöka räddningsinsatser. Senare reser de vidare till Austin, där de tittar in på ett räddningscenter och talar med delstatsledare, enligt uppgifter från Vita huset.

– Till folket i Texas och Louisiana, vi är till 100 procent med er, sade en allvarlig Trump sent på måndagen enligt amerikanska medier.

Det planeras inget presidentbesök i Houston, som till stora delar står under vatten. Uppgifterna om hur många liv stormen tagit varierar, flera nyhetsbyråer skriver åtta medan The New York Times rapporterar tio döda. Utöver dessa befaras ytterligare sex människor, en familj med fyra barn, ha omkommit när deras minibuss sjönk.

Stormen väntas ligga kvar över Texas i några dagar till och få nya krafter, vilket kan leda till fler kraftiga skyfall. Även granndelstaten Louisiana kan drabbas av översvämningar framöver.

I mångmiljonstaden Houston är skolor och myndighetsbyggnader stängda och på vissa gator når vattnet till brösthöjd efter de kraftiga skyfallen. Mer än 8 000 människor har evakuerats till uppsamlingscenter, men många är fortfarande fast i sina hem.

– Om du kan ta dig ut på taket, vifta med en handduk. Lämna något på taket så att helikoptern kan se det, säger Karl Shultz vid kustbevakningen, som med 18 helikoptrar arbetar för att undsätta människor, till nyhetsbyrån AFP.

Den största hälsofaran i nuläget är risken att drunkna, främst genom att människor fastnar i fordon på vattenfyllda vägar. Ett annat hot är kolmonoxidförgiftning från portabla generatorer.

– Vi bedömer att människor kommer att dö av det, att människor kommer att drabbas av förgiftning, säger Renee Funk vid hälsomyndigheten CDC till nyhetsbyrån Reuters.

Men människor kan även bli sjuka bara genom att vada i vattnet. Vattnet kan bland annat innehålla giftiga kemikalier som har spolats ut från garage och förråd.

– Det vi är mest oroliga för är kemikalier i vattnet, säger Funk.

Det finns även risk för att bakterier som salmonella och E-coli sprids med vattnet. Människor råds att duscha och tvätta händerna noga efter kontakt med vatten från översvämningarna.

Sjukdomar som kommer från myggor är inte ett lika omedelbart hot eftersom vattnet spolar bort platser där myggorna kan föröka sig. Men i ett senare skede måste det följas upp om myggburna sjukdomar sprids, säger Peter Hotez, expert på tropiska sjukdomar vid Baylor College of Medicine.

Över 30 000 människor har flytt eller väntas behöva fly från sina hem efter stormen. Hus dit många människor evakueras kan också utgöra en risk för spridning av sjukdomar.

– Om du befinner dig i ett mindre avgränsat område och är magsjuk så blir det svårt att stoppa det från att spridas, säger Amesh Adalja, läkare vid Johns Hopkins Center for Health Security.
