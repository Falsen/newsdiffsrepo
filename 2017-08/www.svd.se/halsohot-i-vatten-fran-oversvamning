Dammvall har brustit i Houston: ”Fly omedelbart”

TT

Två dagars kraftigt regnande förväntas över delar av de amerikanska delstaterna Texas och Louisiana.

– Det enskilda största hotet fortsätter att vara regnet. Det här är inte över ännu, säger Dennis Feltgen, talesperson vid det nationella orkancentret, till AFP.

Ovädret Harvey har rört sig bort från Houston och ligger över Mexikanska golfen. Harvey väntas nå Louisiana under onsdagen.

Vattnet i två dammar i utkanten av Houston, Addicks och Barker, har nått kritiska nivåer. Dammarna, som normalt är torrlagda, är byggda för att samla upp regnvatten i syfte att förhindra just översvämningar. Men de fylldes snabbt till bristningsgränsen under den värsta stormen, då vattennivån steg med 15 centimeter i timmen.

Addicks har börjat svämma över, rapporterar flera medier.

– Om dammen eroderar bort och vattnet rinner över kanten, då kan det bli en flodvåg. Och det är ju kolossalt farligt. Då försvinner allt i vattnets väg, säger Sven Knutsson, professor i geoteknik, som dock påpekar att han inte har någon specialkunskap om dammarna i Texas.

USA:s presidentpar Donald och Melania Trump kom till Texas under tisdagen.

– Till folket i Texas och Louisiana: Vi är till 100 procent med er, sade en allvarlig Trump inför besöket, enligt amerikanska medier.

Paret landade i kuststaden Corpus Christi för att bland annat få information av lokala företrädare och organisationer. I ett tal sade Trump att han vill att hjälpen som sätts in ska framstå som ett föredöme på hur man ingriper efter en storm, skriver Reuters.

– Vi kommer att göra det bättre än någonsin tidigare, sade han.

Därefter reste presidentparet vidare till Austin, där de besöker ett räddningscenter och talar med delstatsledare, enligt uppgifter från Vita huset.

Något besök i det hårt drabbade Houston är inte planerat.

Houston står till stora delar under vatten. Uppgifterna om hur många liv stormen tagit varierar, flera nyhetsbyråer skriver åtta medan The New York Times rapporterar tio döda. Utöver dessa befaras ytterligare sex människor, en familj med fyra barn, ha omkommit när deras minibuss sjönk.

Skolor och myndighetsbyggnader är stängda. På vissa gator når vattnet till brösthöjd efter de kraftiga skyfallen. Tusentals människor har evakuerats till uppsamlingscenter, men många är fortfarande fast i sina hem.

– Det här är en storm av historiska proportioner. Inte bara för Houston och Harris County, utan för hela regionen, säger Houstons borgmästare Sylvester Turner.

Över 30 000 människor har flytt eller väntas behöva fly från sina hem efter stormen.

Den största hälsofaran i nuläget är risken att drunkna, främst genom att människor fastnar i fordon på vattenfyllda vägar.

Men människor kan även bli sjuka bara genom att vada i vattnet. Vattnet kan bland annat innehålla giftiga kemikalier som har spolats ut från garage och förråd.

Det finns även risk för att bakterier som salmonella och E.coli sprids med vattnet. Människor råds att duscha och tvätta händerna noga efter kontakt med vatten från översvämningarna.

Sjukdomar som kommer från myggor är inte ett lika omedelbart hot eftersom vattnet spolar bort platser där myggorna kan föröka sig. Men i ett senare skede måste det följas upp om myggburna sjukdomar sprids, säger Peter Hotez, expert på tropiska sjukdomar vid Baylor College of Medicine.
