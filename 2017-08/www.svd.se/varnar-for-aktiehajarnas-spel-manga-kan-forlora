Varnar för aktiehajarnas spel: ”Många kan förlora”

TT

Som finansbubblor i miniformat, med extremt korta tidshorisonter – så beskriver Nordnets sparekonom Joakim Bornold det som pågår på börsen.

– Det kan vara många som dras med och förlorar pengar, säger han.

Nasdaq Stockholm har tre dagar på raken stoppat handeln med fastighetsbolaget Hufvudstadens C-aktie. Före det första stoppet rusade aktien flera hundra procent på en dag, för att sedan mellan stoppen rasa tillbaka lika mycket.

Även handeln i finansrådgivaren Catellas A-aktie har stoppats, efter en kraftig uppgång. Catellas ledning skriver i en kommentar att det inte finns någon "icke-offentliggjord information som kan förklara den senaste tidens kursuppgång".

Enligt Bornold har man sett de här mönstren i ungefär ett år. Det handlar om bolag med illikvida aktier, det vill säga bolag där det inte finns så många aktier att handla med och som man därför på ett ganska enkelt sätt kan påverka.

I extremfallet Hufvudstaden sitter till exempel familjen Lundberg på 99,6 procent av C-aktierna. Bara 30 000 aktier finns på marknaden. För att sätta det i perspektiv omsattes en miljon H&amp;M-aktier på bara en dryg timme på tisdagsförmiddagen.

– Det enda som spelar roll är att det finns få aktier tillgängliga att handla med. Annars hade det kommit in fler säljare ganska snabbt, som korrigerat kursen.

Det som händer är att personer går in och köper de illikvida aktierna, med enda förhoppning att sälja dyrare kort efteråt.

– Förhoppningsvis förstår alla som är med i leken att tillslut brister bubblan och då sitter någon med Svarte Petter.

Men de här aktierna sticker snabbt ut som de bästa för dagen eller veckan.

– Det drar ju till sig personer som satsar utan att ha läst på vad som händer. Och nu har det här accelererat bortom alla gränser.

Bornold påpekar att det inte är olagligt att agera så här.

– Men högst olämpligt.

Han ser flera lösningar på problemet. Ett är att avnotera vissa aktier. Ett annat är att se till att det finns likviditetsgaranter, något som finns för aktier i en del riktigt små bolag. Joakim Bornold tycker att Stockholmsbörsen uppvisat ett ointresse för att ta tag i frågan.

– Men nu börjar det bli mycket uppmärksamhet kring det här. Och det påverkar värdet på börsportföljerna. Lundbergs åtta miljoner C-aktier i Hufvudstaden fick plötsligt ett väldigt konstigt värde.
