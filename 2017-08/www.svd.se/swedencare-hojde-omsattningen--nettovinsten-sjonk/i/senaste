Swedencare höjde omsättningen – nettovinsten sjönk

Direkt

Nettoomsättningen steg under kvartalet till 18,3 miljoner kronor (11,2). Ökningen beror huvudsakligen på högre försäljning på Swedencares huvudmarknader samt förvärvet av Nutriscience i november förra året. Den organiska tillväxten var 37 procent.

Ebitda-resultatet låg på 3,4 miljoner kronor (2,7) motsvarande en ebitda-marginal om 18,3 procent (24,5). Justerat för en bokföringsteknisk åtgärd i andra kvartalet 2016 ökade ebitda-marginalen under årets andra kvartal.

Nettovinsten hamnade på 0,9 miljoner kronor, jämfört med 2,6 miljoner kronor under motsvarande månader året före.

Swedencare pekar på att det andra kvartalet 2017 präglades av de största marknads- och försäljningssatsningar som bolaget hittills gjort. Detta tillsammans med den bokföringstekniska åtgärden förklarar den lägre ebitda-marginalen i andra kvartalet, enligt vd Håkan Lagerberg.

"Det är framförallt lanseringen av Dental Bones i USA som medfört stora marknadsföringskostnader för att möta en efterfrågan som vida översteg vår prognos. Vår Kinasatsning har också intensifierats mot bakgrund av en snabbt ökande efterfrågan, satsningarna har belastat det andra kvartalet med höga kostnader i form av marknadsstöd samt utbildning och teknisk support", skriver vd.

Bolaget har också slutfört en klinisk studie av produkten Dental Bites som kommer att presentera under tredje kvartalet.

"Vid positiva resultat kommer det mest troligt att ha en avsevärd effekt på vår försäljning i framförallt USA:s veterinärsmarknad", säger Håkan Lagerberg.
