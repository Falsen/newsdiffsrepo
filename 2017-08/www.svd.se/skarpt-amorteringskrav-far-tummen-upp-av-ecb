Skärpt amorteringskrav får tummen upp av ECB

Frida Bratt

I maj presenterade Finansinspektionen ett förslag på skärpt amorteringskrav. I juni skickades förslaget ut på remiss. Utöver att samla in synpunkter från svenska aktörer ska FI också rådgöra med ECB när det gäller förslag som kan påverka de finansiella institutens stabilitet.

ECB har nu inkommit med svar till FI. SvD har tagit del av svaret, där banken är positiv.

”De finansiella riskerna ökar när hushållens skuldkvoter stiger. ECB upprepar därför sin positiva syn på implementering av åtgärder som kan skapa en sund amorteringskultur för att på så sätt motverka finansiell instabilitet”, skriver ECB i sitt svar till Finansinspektionen.

Mot denna bakgrund välkomnar ECB ”de centrala målen” i förslaget om ett skärpt amorteringskrav i Sverige, skriver banken.

ECB förutsätter att det skärpta amorteringskravet, liksom det nuvarande, också gäller utländska banker och finansinstitut som erbjuder bolån i Sverige. Däremot ska de lån som svenska finansinstitut och banker erbjuder utomlands inte falla under det skärpta amorteringskravet, påpekar ECB.

I remissrundan bland de svenska aktörerna är det bara Villaägarna som hittills har inkommit med svar. Organisationen är starkt kritisk till förslaget och anser inte att det bör genomföras.

”Förslaget leder inte till den stabilitet på aggregerad makronivå som Finansinspektionen vill uppnå”, skriver Villaägarna och räknar upp negativa effekter så som en mer trögrörlig bostadsmarknad och ökad skuldsättning bland dem som inte träffas av regleringen.

I sitt remissvar förespråkar Villaägarna istället ställt krav på amorteringstakt, skuldsättningsnivå och kreditrisk på varje enskild banks aggregerade bolåneportfölj.

”Då hade samma makroekonomiska syften uppnåtts, samtidigt som de negativa effekterna på mikronivå undvikits”, heter det.

Samtliga remissvar ska ha inkommit till FI senast den 8 september.
