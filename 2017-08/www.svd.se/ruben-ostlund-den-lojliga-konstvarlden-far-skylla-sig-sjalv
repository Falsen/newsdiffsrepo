Östlund: Får skylla sig själv, så löjlig som konstvärlden är
Clemens Poellinger

Där dansar han, konstteoretikern. Fram och tillbaka gör han sina återhållna moves, tröttkörd som han är. Han vickar lite avmätt på huvudet i stroboskopljuset. Den beigea kavajen har åkt av, den rosa skjortan är uppknäppt, svetten glänser i pannan. Konstteoretikern har hamnat ganska långt bak bland den festklädda och övervägande mogna vernissagepublik som deltar i det uppsluppna, för att inte säga forcerade, danspartyt. Men han syns ändå på grund av sin längd. Längst fram vevar museichefen med assistent. Den förre slänger vilt med håret, den senare studsar så frenetiskt att han är nära att ge chefen en dansk skalle.
