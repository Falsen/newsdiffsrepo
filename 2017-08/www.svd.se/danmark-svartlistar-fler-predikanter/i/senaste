Danmark svartlistar fler predikanter

TT

Två ytterligare personer tar plats på Danmarks lista över predikanter som man anser sprider hatpropaganda och som därför nekas inresa i landet.

Det innebär att totalt nu tio personer listats, rapporterar Ritzau. Och det kommer att tillkomma fler, lovar utlännings- och integrationsminister Inger Støjberg, Venstre, i ett inlägg på Facebook.

Det är två män, från Turkiet respektive Australien, som nu stoppas. Listan presenterades första gången den 2 maj i år, då med åtta namn. Den sköts av utrikesdepartementet, och en utländsk medborgare kan hamna på listan om det finns risk för att han eller hon som predikant kan utgöra en samhällsfara.

Listan har kritiserats för att vara slumpmässigt hopsatt då det finns långt fler hatförkunnare i världen än just dessa.
