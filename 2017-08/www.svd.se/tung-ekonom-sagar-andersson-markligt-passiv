Tung ekonom sågar Andersson: ”Märkligt passiv”

Birgitta Forsberg

Lars Jonung, nationalekonom och professor emeritus vid Ekonomihögskolan i Lund, är allvarligt oroad över Sveriges ekonomi.

– Magdalena Andersson bedriver en ansvarslös låt-gå-politik. Det är märkligt att hon är så passiv och abdikerar från sitt ansvar, säger Lars Jonung till Svenska Dagbladet.

I stället för att bromsa högkonjunkturen eldar både Magdalena Andersson och Riksbankschefen Stefan Ingves på, menar Jonung. Andersson genom att inte agera och Ingves genom att hålla räntan extremt låg.

– Ingen har huvudansvaret för att stoppa kreditutvecklingen. Riksbanken har inte fått makten, Finansinspektionen har fått uppgiften men inte makten och finansministern vill inte ta i detta med tång. Hon verkar sakna insikten att det ekonomiska landskapet har ändrats fundamentalt.

Lars Jonung pekar på den enorma lånefesten. Hushållens lån, bostadspriserna och bankernas kreditexpansion är de stora hoten mot Sverige ekonomi, anser han.

– Regeringen verkar ovillig att se riskerna, men detta är en högst riskabel cocktail.

Likheterna med det sena 1980-talet är slående, anser han. Under överhettningen år 1988 gick Socialdemokraterna till val på en expansiv politik, men i början av 1990-talet slutade det i en krasch.

Lars Jonung råder finansminister Magdalena Andersson att ta lärdom av detta.

– Finansministern har hamnat i samma situation och utsätts för samma frestelser som Kjell-Olof Feldt gjorde på den tiden. Jag rekommenderar att hon läser Feldts memoarer.

Att dagens högkonjunktur ger Sverige starka statsfinanser och hög sysselsättning är missvisande eftersom konjunkturen drivs av lånefesten.

– Högkonjunkturen verkar invagga regeringen i en falsk tro på att ekonomin är stark.

Lars Jonung tror att vi är på väg mot en allvarlig korrigering som kan förvandlas till kris.

– Krisen kommer, vi vet bara inte när, var och hur.

Nu gäller det att Magdalena Andersson håller hårt i pengapåsen vid regeringens möte på Harpsund under torsdagen, anser han.

Dessutom önskar Lars Jonung att hon börjar fasa ut ränteavdragen, tar bort hyresregleringen på bostadsmarknaden och liberaliserar byggreglerna.

Därmed går han på ungefär samma linje som OECD, EU och Internationella valutafonden, IMF.

– Vad är det för mening att Sverige är betalande medlem i de här organisationerna och så flagrant blundar för råden?

Dessutom påpekar Lars Jonung att en utfasning av ränteavdraget är lätt att motivera ur ett fördelningsperspektiv.

– Ränteavdragen skyddar inte arbetarklassen. Lågräntepolitiken medför en enorm omfördelning av inkomster och förmögenheter till dem som äger fastigheter och aktier.

Att varken finansminister Magdalena Andersson eller särskilt många oppositionspolitiker vill ta tag i problemen kan bero på att det endast är ett år till valet, tror han. Dessutom kan en ändrad politik utlösa en kris. Ändå anser Lars Jonung att Magdalena Andersson borde agera.
