Heberlein: Vem är det som hycklar egentligen?



Ingen vet med säkerhet hur många barn, företrädesvis pojkar, som har blivit utsatta för sexuella övergrepp av katolska präster. I decennier utnyttjade dessa fromma, till synes moraliskt oförvitliga män, sin ställning för att tillfredsställa egna begär. I USA har 4000 katolska präster anklagats för övergrepp på barn.

På Irland, i Tyskland, Brasilien, Norge, Danmark – ja, faktiskt också i Sverige – har katolska präster anklagats och fällts för våldtäkt och sexuellt utnyttjande av barn, barn som varit i beroendeställning till dem.

Vanvårdsutredningen från 2011 blottlade samma typ av övergrepp på svenska barnhem och i svenska fosterhem, från 1950-talet och framåt. Alltför många, både pojkar och flickor, blev utsatta för sexuella övergrepp när de var i statlig vård.

Det senaste året har jag reagerat på återkommande rapporter i media om övergrepp på ensamkommande flyktingar i HVB-miljö: Medelålders kvinnor som inleder sexuella relationer med pojkar och unga män som befinner sig i beroendeställning till dem.

I två texter på ledarsidorna.se har jag skrivit om flera fall av övergrepp/misstänkta övergrepp som media rapporterat om det senaste året.

Den 20 oktober 2016 skriver Dalarnas Tidning om att en anställd på HVB-hem haft ett sexuellt förhållande med en ensamkommande pojke. Smålands Tidningar rapporterar den 3 januari 2017 om att en anställd haft sex med en ung kille på HVB-hem.

Enligt svt.se utreder polisen i Kramfors en 30-årig kvinnlig anställd som misstänkt för sexuella övergrepp på flera ensamkommande pojkar (28/2 2017). I början av juni cirkulerar en film där en HVB-anställd i Åmål ger en ung man en lapdance. Enligt Aftonbladet uppges den anställda haft sex med flera unga ensamkommande (5/6 2017).

Till detta kan läggas Johanna Möller, nu dömd för mord, som vid flera tillfällen haft sex med ensamkommande flyktingar (Expressen, 28/6 2017).

Miljöer med en tydlig obalans i makt – mellan vuxen och barn, vårdare och patient – erbjuder tyvärr möjlighet för maktmissbruk. De allra flesta präster, fosterhemsföräldrar och HVB-anställda sköter sina uppdrag och uppgifter till punkt och pricka, har en god moralisk kompass och iakttar noga de gränser som måste finnas mellan den som vårdar och den som blir vårdad.

Alla människor, oavsett kön, ålder och etnicitet har rätt till sin sexuella integritet. I detta är jag konsekvent. Därför fördömer jag – självklart – alla former av sexuellt utnyttjande, oavsett vem som är offer och vem som är förövare.

Hyckleri är det när man väljer att se mellan fingrarna, när man bedömer människor olika och inte tillerkänner alla människor samma rätt till sin kropp. Ingen, varken svenska tonårstjejer eller afghanska unga män, ska tvingas till sexuella handlingar mot sin vilja. Punkt.

Ann Heberlein

Ann Heberlein är lektor i etik

Här kan du läsa Margit Richerts svar: ”Heberlein riskerar att fastna i nätmobbens skruvstäd”.
