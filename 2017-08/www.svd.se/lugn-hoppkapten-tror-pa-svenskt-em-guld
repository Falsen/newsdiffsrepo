Ankarcrona: "Vi är absolut med"

TT

38-åringen mästerskapsdebuterar och den första EM-dagen på Ullevi blev minst sagt omtumlande. Men slutet gott, allting gott.

Sverige skuggar Schweiz och Frankrike i lagtävlingen efter fyra av tolv rundor.

– I och med att vi ligger mindre än ett nedslag (fyra fel) från ledaren har vi chansen att nå ända upp. Det är ingenting när det är åtta rundor kvar.

Men kasten kan vara tvära när människor ska komma överens med hästar. Det fick Henrik von Eckermann bittert erfara när han, först ut av de svenska ekipagen på morgonen, upplevde en mardrömsstart på Mary Lou. Den fick svåra konsekvenser för honom själv och risken fanns också att han skulle dra laget med sig i fallet.

Förbundskapten Ankarcrona:

– Vad tänkte man? Det är många tankar, men jag var mest ledsen för Henriks skull. Vi ska göra tolv rundor innan lagmedaljerna delas ut och några rundor kommer att vara mindre bra, så är det bara. Så det var inget jag egentligen hetsade upp mig över.

Det han inte visste då var att Douglas Lindelöw och Peder Fredricson på ett strålande sätt skulle få rätsida på en knepig situation.

Båda red felfritt när det som bäst behövdes. I och med att Malin Baryard Johnsson också stod för en hygglig prestation kunde von Eckermanns resultat strykas.

I lagtävlingen räknas det sämsta resultat bort.

– Douglas gjorde en fantastisk runda. Jag är väldigt glad för Douglas skull. Peders runda? Jag ska inte säga att man förväntade sig den, absolut inte, men vi hoppades någonstans att han skulle vara där. För Douglas skull är jag verkligen glad att han gick in och levererade sin plan till punkt och pricka.

– Det ger även honom en bra känsla inför fortsättningen, säger Henrik Ankarcrona.

Lagtävlingen fortsätter under torsdagen och finalen, dit de tio bästa lagen går, avgörs sent på fredagskvällen.
