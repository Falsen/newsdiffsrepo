Lugn hoppkapten tror på svenskt EM-guld

TT

För omkring 15 år sedan red Henrik Ankarcrona själv i landslaget och världscupen. Men han nådde aldrig till något stort mästerskap som senior.

Det kommer nu i stället, när Ankarcrona fyllt 38 år. I höstas utsågs han till förbundskapten för landslaget i hoppning. EM i Göteborg är hans första stora uppgift.

När erbjudandet om att bli förbundskapten kom blev Ankarcrona överraskad.

– Tanken hade aldrig slagit mig. Först tänkte jag "om tio år, kanske". Sen funderade jag och kunde inte säga nej, säger Henrik Ankarcrona.

Att han inte väntade tackar i alla fall EM-ryttaren Henrik von Eckermann för.

– Jag tror det är en fördel att kaptenen är ungefär jämngammal med oss i laget. Han förstår oss, eftersom han själv tävlat på högsta nivå i nutid, tycker von Eckermann om namnen Ankarcrona.

Den nye förbundskaptenen brukar också få beröm för sitt lugn, möjligen i kontrast till den stundom eldfängde och omstridde företrädaren Sylve Söderstrand.

Ankarcrona ser sig som en lagbyggare. Han tror att jobbet påminner om att vara förbundskapten i en stor bollsport.

– Det är mycket fokus på ryttare och häst. Men varje ryttare har också sitt team med tränare, skötare, ägare, fysioterapeut och allt. Jag ska sätta ihop fyra–fem lag till ett, säger Ankarcrona.

– Jag måste hitta ett sätt som funkar för alla, men med min prägel.

I EM är målet att ta medaljer. I första hand i lagtävlingen, som inleds i dagens tidshoppning och fortsätter till fredag.

– Det har varit väldigt jämnt och hög kvalitet hela året. Vi är sju–åtta nationer som slåss om att stå högst på pallen. Men ska jag sätta pengar på någon, så blir det på oss, säger Ankarcrona med ett leende.

Sedan finns förstås hopp att Peder Fredricson, eller någon annan, är med högt upp i den individuella finalen på söndag.

Dit kom Ankarcrona aldrig som ryttare. Han gör en intressant analys av sin egen utveckling.

– När jag red på högsta nivå var jag inte speciellt bra. Men i dag är jag en riktigt bra ryttare.

– Rent ridtekniskt, i att utbilda hästar, hade jag inte så mycket koll då. Nu är jag mycket tryggare, säger Ankarcrona.

Men det innebär inte att han själv skulle kunnat gå in i EM-laget.

– Att kunna hoppa stora banor som i EM är en väldig färskvara. Man måste hålla på hela tiden för att behålla timingen, påpekar Ankarcrona.

– När jag red på högsta nivå var jag inte speciellt bra.

Henrik Ankarcrona tycker att han utvecklats som ryttare sen dess.
