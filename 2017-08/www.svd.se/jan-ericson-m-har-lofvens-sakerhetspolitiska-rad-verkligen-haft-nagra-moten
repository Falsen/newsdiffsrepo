Jan Ericson (M): Har Löfvens säkerhetspolitiska råd verkligen haft några möten?



Transportstyrelsens lagbrott har resulterat i att svensk säkerhet hotats. Statsministern har talat om ”haveri” och ÖB har sagt att det är en allvarlig händelse. Vilka skador lagbrottet medfört är ännu oklart, men blotta risken att säkerhetsklassad information hamnat i fel händer är ytterst oroväckande.

Det som hänt har även fått politiska följder. Inte minst har det förts en diskussion om när och hur landets regeringschef informerats. Det är av central betydelse för att förstå krishanteringen på nationell nivå. Samtidigt som flera ledande personer i hans närhet varit informerade om säkerhetshotet verkar ingen ha velat berätta för statsministern förrän efter ett år. Redan har två ministrar tvingats avgå till följd av det inträffade, och även försvarsministern riskerar att gå samma öde till mötes.

Ett särskilt tungt ansvar borde vila på statsministern som redan i samband med maktskiftet 2014 inrättade ett så kallat säkerhetspolitiskt råd kopplat till sig. I ett svar under en debatt i riksdagen berättade Stefan Löfven att detta organ sammanträder cirka en gång i månaden och har en samordnande karaktär. Han sade också att:

”Det säkerhetspolitiska rådet har inrättats för att regelbundet kunna diskutera en samordnad hantering av frågor som rör Sveriges säkerhet i bred bemärkelse. Jag har själv lett rådets samtliga möten, där även vice statsministern, utrikesministern, försvarsministern och inrikesministern har deltagit. Även andra statsråd har vid behov kunnat delta i rådets arbete, liksom vissa statssekreterare. Det gäller även företrädare för myndigheter som har vara direkt berörda och som fått göra föredragningar för rådet.”

Samtidigt meddelas från regeringshåll att det säkerhetspolitiska rådet inte aktiverats med anledning av det som skett på Transportstyrelsen. Det är svårt att finna ett bättre exempel på en fråga kring svensk säkerhet som spänner över så många områden, och därmed myndigheter och departement. Vad är det för mening att statsministern håller sig med ett säkerhetspolitiskt råd ifall det inte används då just säkerhetshot föreligger?

Jag har själv begärt ut uppgifter från Regeringskansliet, bland annat om hur många möten Säkerhetspolitiska rådet haft, när mötena hållits samt vilka som deltagit. Dessa uppgifter kan knappast vara hemliga. Dessutom har jag begärt ut alla offentliga handlingar som rör rådet. Det aningen kryptiska svaret till mig är att ”det inte finns några allmänna handlingar i Regeringskansliet som motsvarar din begäran”. Jag överklagade detta till ansvarigt statsråd, men fick exakt samma svar från justitieminister Morgan Johansson.

Något svar på min begäran om att få ut datum och uppgift om antalet avhållna möten har jag överhuvudtaget inte fått, trots påminnelser.

Det finns två möjliga förklaringar. Det ena är att regeringen av någon outgrundlig anledning sekretessbelagt all information kring Säkerhetspolitiska rådet, inklusive datum för rådets möten. Man kan fråga sig varför? Datum för möten brukar exempelvis inte sekretessbeläggas ens i väldigt känsliga sammanhang. Det andra är att Säkerhetspolitiska rådet inte har haft några möten. I så fall har statsministern talat osanning i Riksdagen. Det vore ytterst uppseendeväckande.

Nyheten att statsminister Löfvens närmaste medarbetare, statssekreteraren Emma Lennartsson, "begärt avsked" (läs "fått sparken") förstärker bilden av panik i regeringskansliet. Orsaken till avgången ska vara att Lennartsson fått information via Säpo om IT-skandalen vid Transportstyrelsen tidigare än vad hon uppgivit, men att hon inte informerat statsministern. Beslutet att bevilja hennes "avskedsansökan" togs enligt DN och Expressen vid ett extra regeringssammanträde på en söndagskväll!

Man undrar ju vad det var som var så bråttom med denna avskedsansökan att beslutet inte kunde väntat till ordinarie regeringssammanträde kommande vecka? Man undrar ju om det finns mer graverande uppgifter hos media som skrämt statsministern att offra sin närmaste medarbetare för att skydda sitt eget skinn?

Hoppet står nu till att konstitutionsutskottet har framgång när det gäller att bena ut vad som är sant eller falskt i denna fråga. De har i vart fall mer muskler och kan även begära ut sekretessbelagd information. De har en viktig uppgift framför sig att bringa klarhet i vad som hänt.

Slutligen en allvarlig fråga som lite glömts bort i debatten. Sveriges riksdag, oppositionen och den breda allmänheten har helt hållits utanför fram till media började rapportera om Transportstyrelsen. Frågan är vad som hade hänt om inte media avslöjat det som hänt? När hade statsminister Löfven tänkt berätta för Riksdagen och svenska folket? Hade vi överhuvudtaget fått veta?

JAN ERICSON är riksdagsledamot för Borås/Sjuhärad (M).
