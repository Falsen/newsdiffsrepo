2017-08-15T08:45:59.000Z

Ivar Arpi:
Spola inte ut alla partier med nazistvattnet

Ivar Arpi

Kollektiv bestraffning är förbjudet i skolan. Om en elev beter sig illa har inte läraren rätt att bestraffa hela klassen. Men när det gäller politiska partier i skolan är kollektiv bestraffning snarare regel än undantag. Objektivitetsprincipen i vår grundlag har gjort det svårt för skolor att neka tillträde för extrema partier, om skolan redan har bjudit in andra partier. Därför har många skolor helt enkelt slutat bjuda in politiska partier helt och hållet. En minst sagt bristfällig lösning.

En lösning är att bara bjuda in partier som sitter i riksdagen. Det skulle utesluta nazister, kommunister och andra revolutionärer, eller Feministiskt initiativ. Men det skulle även utesluta lokalt starka partier, som kanske till och med styr kommunen eller landstinget där skolan ligger. Det skulle även utestänga partier som uppfyller kraven på salongsfähighet men ännu inte tagit sig över den nationella fyraprocentsspärren. Alla gränsdragningar utestänger någon.I ett nytt förslag som regeringen snart lägger fram ges rektorer befogenheten att selektivt utestänga politiska partier på sina skolor. Risken är att det leder till godtycke. Hand upp, den som gissar att Sverigedemokraterna kommer stängas ute på vissa skolor, med hetsig debatt som följd? Jag avstår från att spekulera i om det kommer öka stödet för dem eller inte.

Grupper som använder våld mot meningsmotståndare eller deklarerar att de vill göra väpnad revolution bör dock kunna nekas plats i skolan. Problemet är att extremister är bra på att ligga steget före. Förbjuder man en symbol, byts den ofta ut. Och hur slår man fast att någon är en nazist om de själva säger sig vara något annat? Och var går gränsen för att förespråka en väpnad revolution – måste företrädare för partiet förespråka det, eller räcker det med att det står i partiprogrammet? Detta blir fort snårigt, även om någon gräns förmodligen måste dras särskilt mot våldsamma grupper.

Det vore en förlust om politiska partier inte längre kunde komma till skolorna, på grund av vad som oftast är ett litet fåtal extremister. För att kunna leva i en demokrati måste man lära sig att argumentera med människor vars åsikter går tvärtemot de egna. Tolerans är något man måste öva upp. Vi behöver fler arenor för diskussion, inte färre. Det är i konflikten mellan olika positioner som politiken blir tydlig.

Vem vet, någon kanske till och med byter åsikt?
