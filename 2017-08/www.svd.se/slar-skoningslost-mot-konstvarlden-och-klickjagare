The square
Skoningslöst om pretentiösa konstnärer och klickjagare

Anna Hellsten

Redan första scenen sätter tonen: en museiintendent hamnar mittemot en journalist som, efter några inledande artigheter, plockar fram en utskrift med en högtravande beskrivning av en utställning från museets hemsida och frågar vad där egentligen står. Intendenten hummar och mumlar ett tag innan han, generat, tvingas koka ner svamlet till en begriplig mening.

Och ”The square”, Ruben Östlunds underhållande Guldpalmsvinnare, handlar till stor del om just koder: hur man identifierar dem, hur man fastnar i dem, hur man – kanske – knäcker dem. Storyn löper längs två parallella huvudspår, båda med nämnde intendenten Christian som huvudfigur – en dansk, frånskild tvåbarnspappa som arbetar som konstnärlig ledare på museet X-Royal i Stockholm (inhyst i vad som i filmens nybildade republik Sverige brukade vara Stockholms slott).

Första spåret följer Christians arbete med att sjösätta en utställning som utforskar människors tillit till varandra via en installation bestående av en stor ruta – titelns ”square” – där besökarna måste vara snälla mot varandra. Det andra följer honom när han, i en ironisk blinkning till utställningens tema, blir bestulen på sin mobil och plånbok i morgonrusningen: Christian tror att han skyddar en kvinna från en våldsam förövare, men när adrenalinkicken över den goda gärningen lagt sig upptäcker han att kvinnan och angriparen i själva verket vittjat hans kavajfickor. När han spårar telefonen återfinns den i ett miljonprogram utanför Stockholm, varpå Christian tar sin något streetsmartare kompis och sin Tesla och drar dit.

Att knacka dörr i förorten känns dock läskigt, så i stället petar Christian in hotfulla lappar genom brevinkasten och beordrar tjuven att lämna tillbaka grejerna. Det gör tjuven – men Christians brevbärarrunda får strax en otippad, och obehaglig, extrakonsekvens.

Ruben Östlund har påtagliga ambitioner med ”The square”, och han lyckas med de flesta av dem. Föregångaren, den hyllade ”Turist”, var en tätare film, mer klaustrofobisk om man så vill, i sin skildring av familjedynamik – det där som Bergman via Jarl Kulle kallade ”det lilla livet” i ”Fanny och Alexander”. ”The square” riktar, för att fortsätta tala med Bergman, snarare in sig på det stora livet: på klass och maktstrukturer. Det låter kanske präktigt och tråkigt, men ”The square” är varken det ena eller det andra, utan snarast en djupsinnig satir, en som förvisso petar på ungefär samma samtidsmarkörer som ”Solsidan” men hellre drar dem mot brådmörker än en förlösande punchline.

När Östlund är som bäst hamnar han i ett eget fält nånstans mellan ”Mad men”-skaparen Matthew Weiner och komikern Larry David: liksom den förra har Östlund en klar blick för konceptuellt drama, men också den senares känsla för grym fars. Kritiken mot konstvärlden och dess pretentioner är till exempel skoningslös, liksom slängarna mot klickjagande pr-konsulter: filmen innehåller två sådana, och man behöver inte ha suttit med på många strategimöten för att vrida sig i plågsam déjà vu när de öppnar munnen.

Mina främsta invändning är formatet: filmen är liksom både lite för lång och lite för kort. För lång och för episodisk för att riktigt hålla ihop som filmberättelse, men för kort för att på allvar kunna rota i frågorna den väcker – mot slutet finns till exempel en intressant scen då en uppriven Christian spelar in en videomonolog som snuddar vid berättelsens frågeställningar om ansvar och solidaritet, men som i den här paketeringen inte riktigt blir mer än en transportsträcka.

Viss frustration finns också i det faktum att Östlund har proppat filmen med flera underbara skådespelare som får alldeles för lite att göra – i synnerhet Elisabeth Moss kärlekskranka journalist som trots ett par kul scener mest förblir en skiss. Filmen tillhör på det hela taget Claes Bang, men han är i gengäld vansinnigt bra som den välvillige men aningslöse Christian, någon som försöker göra gott men ständigt fastnar i sina privilegier, oförmögen att ta sig förbi dem eller ens se dem.

I en samtid som älskar att raljera över gynnad vit medelklass har Östlund en lika skarp blick som alla andra, men han betraktar också sin huvudperson med en sällsynt, och befriande, ömsinthet.
