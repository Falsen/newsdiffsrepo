Polisjakt efter rån i Helsingborg

TT

Ett företag som hanterar ädelmetaller har rånats i Helsingborg. De maskerade rånarna flydde i bilar som senare sattes i brand. Så kallade fotanglar placerades ut både vid brottsplatsen och stadens polishus.

– Vid polishuset användes även bengaler eller rökutvecklare, förmodligen som ett slags avledningsmanöver. Polishuset och företaget ligger inte långt ifrån varandra, säger polisens presstalesperson Jimmy Modin.

Flera personer var inblandade i rånet, som skedde vid 13-tiden på tisdagen. Gärningsmännen använde en hjullastare för att forcera en vägg och kunde på så sätt ta sig in i företagets lokaler, som inte är en butik.

Två utbrunna bilar, som hittades på två adresser strax söder om brottsplatsen, misstänks enligt polisen vara rånarnas flyktfordon. De misstänka jagas i Helsingborg med omnejd, bland annat med hjälp av helikopter.
