Dryckeshålen för nyktra blomstrade under guldrush

Dick Harrison

Som namnet antyder rör det sig om en kombination av två kulturella strömningar: cafékulturen och nykterhetsrörelsen. Den förstnämnda var först på plan. Föregångarna till caféerna, kaffehusen, blomstrade i Mellanöstern på 1500-talet, inte minst i Konstantinopel och Kairo.

På 1600-talet spred sig företeelsen till Västeuropa via Venedig. Vissa av de legendariska caféer som grundades under denna era, som Café Procope i Paris (1686) och Café Florian i Venedig (1720), är ännu drift. På 1700-talet grundades kaffehus även i Sverige; det äldsta ännu existerande är Sundbergs konditori i Stockholm från 1785. Endast i London fanns det omkring 500 caféer på 1700-talet. På den europeiska kontinenten utvecklades caféerna på 1800- och 1900-talen till prominenta arenor för intellektuella, med Wien och Paris som prominenta exempel.

I nästa skede, på 1800-talet, växte sig nykterhetsrörelsen stark. Eftersom kaffe inte är alkoholhaltigt appellerade drycken till nykterhetslogerna, som här såg en möjlighet att skapa en grogrund för social samvaro utan dryckenskap. Alltså grundades nykterhetscaféer, där all form av alkoholförtäring var förbjuden.

Föregångslandet var Storbritannien och dess coffee taverns, som konkurrerade med pubarna om arbetarnas gunst. Störst framgång hade nykterhetscaféerna i Australien. Hit hade kaffekulturen kommit i mitten av 1800-talet, och de immigranter som sökte sig söderut under guldrushens dagar tog drycken till sina hjärtan. Nykterhetsrörelsen lät bygga coffee palaces med middagssalar, rökrum, läsrum och hotellavdelningar. Efter några decennier ebbade dock intresset ut, lönsamheten minskade och rörelserna avvecklades.

Under decennierna kring sekelskiftet 1900 spred sig nykterhetscaféerna till Sverige. Även här blev deras blomstring kortlivad, men de satte avtryck i kulturlandskapet. Ett av de mest ryktbara nykterhetscaféerna är det ännu existerande Conditori Nordpolen i västgötska Vara, som grundades av systrarna Alma och Alvida Jansson 1903. Namnet kom av att Salomon August Andrée år 1894, några år före sin misslyckade polarexpedition, hade nödlandat med sin luftballong på Varaslätten.

Ett annat exempel är det nykterhetscafé som Stockholms Stadsmission 1908 öppnade på Köpmansgatan 15; idén var att unga fattiga män – i stället för att söka sig till ungkarlshotell – skulle erbjudas mat utan alkohol och få grundläggande medicinskt stöd, till exempel hjälp att lägga om sår.

Ett tredje exempel är det nykterhetscafé i Lund där Oscar Olsson arrangerade Sveriges första studiecirkel (sannolikt på Café Edelweiss, beläget på andra våningen i hörnhuset där Östra Mårtensgatan möter Råbyvägen).
