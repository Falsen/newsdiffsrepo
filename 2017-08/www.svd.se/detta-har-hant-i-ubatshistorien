Detta har hänt i ubåtsfallet

TT

Den svenska journalisten Kim Wall är bosatt i Danmark. Hon skulle göra ett reportage på ubåten, som lämnade hamnen på ön Refshaleøen i Köpenhamn vid 19-tiden på torsdagen den 10 augusti. Den första timmen ska ubåten ha rört sig i området kring Middelgrund, enligt dansk polis.

Ett foto som togs runt 20.30-tiden är den senaste bilden på ubåten som skickats till polisen från vittnen. Ubåtsägaren Peter Madsen har sagt att Kim Wall gått i land senare under kvällen, vid 22.30, vid restaurangen Halvlandet på Refshaleøen.

På fredagsnatten runt klockan 02.30 slår Kim Walls pojkvän larm då ubåten inte återvänt till sin kajplats. Vid 03.39 får den danska polisen larm om en misstänkt sjöolycka. Tidigt på fredagsmorgonen påbörjas sökandet efter ubåten UC3 Nautilus, som är 17,8 meter lång och väger 40 ton.

Farkosten ses först klockan 10.30 på fredagen vid Køgebukten, söder om Köpenhamn. Madsen meddelar då via radio att han är på väg tillbaka till hamnen och alla ombord uppges må bra.

Klockan 11 sjunker plötsligt ubåten. Madsen räddas av en privatbåt, men Kim Wall återfinns inte. Omkring klockan 13.30 meddelar dansk polis att de ska påbörja dykningar och försöka ta sig in i ubåten. Det lyckas inte och i stället beslutas att ubåten ska bärgas. Klockan 17.44 meddelar Köpenhamnspolisen att Peter Madsen misstänks för mord alternativt dråp. Madsen nekar till brott och säger att Wall släpptes av klockan 22.30 på torsdagskvällen. Polisen söker efter vittnen.

Strax innan klockan 10 på lördagsmorgonen inleds bärgningen av ubåten och omkring klockan 16 sticker tornet på ubåten upp ovanför vattenytan. Ungefär samtidigt inleds häktningsförhandlingarna i Köpenhamns tingsrätt bakom stängda dörrar. Vid klockan 17 meddelas att Peter Madsen häktas för att ha orsakat kvinnans död på grund av "oaktsamhet", vilket motsvarar det svenska "vållande till annans död". Han häktas i 24 dagar. Under lördagskvällen bogseras ubåten till Nordhavnen i Köpenhamn och en mer omfattande kriminalteknisk undersökning påbörjades under natten.

På söndagsförmiddagen kan polisens tekniker ta sig in i båten och omkring 11.30 bekräftar den danska polisen att ingen kropp har hittats ombord. Båten betraktas nu som en brottsplats. Under måndagen uppger Köpenhamnspolisen att den tekniska undersökningen bekräftar att ubåten sänktes avsiktligt. Elektronik från ubåten ska undersökas vidare för att kunna rekonstruera ubåtens färd.

Sökandet efter försvunna Kim Wall fortgår hela veckan med såväl flyg som båt. Måndagen den 21 augusti uppger Köpenhamnspolisen att Madsen har berättat för polis och i Köpenhamns (tingsrätten) att Wall har dött av en olycka ombord på ubåten och att han har sänkt henne på en "ospecificerad plats" i Kögebukten.

Senare på måndagen hittas ett delar av en kvinnokropp utanför ön Amager. En cyklist såg en kropp en bit ut från land vid Klydesøen i Vestamager och larmade polisen. Det är ännu för tidigt att säga om det rör sig om Kim Wall, uppger polisen på en presskonferens under måndagskvällen. Polisen har dock aviserat att ett resultat förväntas under tisdagseftermiddagen. Enligt polisen har kroppen stympats med avsikt.

Tidigt på onsdagsmorgonen bekräftade Köpenhamnspolisen att man fått en dna-träff mellan den kroppsdel som hittades i vattnet på måndagen och den försvunna svenska journalisten Kim Wall. Torson och blod från ubåten har matchats med dna från Kim Walls tandborste och hårborste.

Misstänkte Peter Madsen har i Köpenhamns byret (tingsrätten) sagt att han "begravde" Kim Wall till sjöss sedan hon dött i en olycka ombord på hans ubåt.

Madsen är häktad misstänkt för vållande till annans död under särskilt försvårande omständigheter. Polisen misstänker mord alternativt dråp och brott mot griftefriden.

Vid omhäktningsförhandlingen den 5 september ska åklagarsidan begära att den misstänkte genomgår en rättspsykiatrisk undersökning, enligt specialåklagaren Jakob Buch-Jepsen.

Källor: Danska polisen, Ritzau, DR, TT.
