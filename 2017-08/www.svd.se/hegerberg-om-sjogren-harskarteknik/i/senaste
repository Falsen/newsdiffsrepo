Hegerberg om Sjögren: "Härskarteknik"

TT

På tisdagen meddelade 22-åriga Hegerberg att hon lämnar det norska fotbollslandslaget på obestämd tid. Svenske Martin Sjögren klarade sig undan kritik då, men fick i stället en släng av sleven när Ada Hegerberg mötte media i Lyon dagen därpå.

Hegerberg var inte nöjd med hur Sjögren och landslagschefen Nils Johan Semb hade kommenterat hennes avhopp.

– De försöker framställa mig som den som sviker laget och inte är med på vägen tillbaka. Det är härskarteknik. För samtidigt klarar de inte att se på sig själva, och vad som kan göras bättre. De ser inte något behov av förändringar, säger Lyonspelaren till VG.

Norge gjorde ett fiaskoartat EM-slutspel i somras och enligt Ada Hegerberg är vägen tillbaka lång.

– Jag menar att NFF (norska fotbollsförbundet) har en jäkla lång väg att gå. Och just nu finns det inte plats för mig där. Det är så enkelt. Jag har i alla fall gjort det jag kan för att försöka lägga fram det som jag inte tycker har varit tillräckligt bra.
