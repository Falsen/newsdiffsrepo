Åklagare i exil: ”Massor av bevis mot Maduro”

TT

Venezuelas avsatte riksåklagare Luisa Ortega Díaz säger sig ha "massor av bevis" för att president Nicolás Maduro är skyldig till korruption. Hon fruktar också att hans regering är ute efter hennes liv.

Ortega flydde landet i fredags tillsammans med sin man. Maduro har kallat dem brottslingar och har bett Interpol utfärda en internationell arresteringsorder för dem.

På en internationell konferens om brottsbekämpning i Brasiliens huvudstad trädde hon fram på onsdagen och hävdade att Maduro berikat sig själv i en korruptionshärva kring det brasilianska byggkonglomeratet Odebrecht.

– Jag har massor av bevis, konkret i Odebrecht-falet, som rör många högt uppsatta venezuelaner, med presidenten i spetsen, sade hon.

Hon tillade att hon tagit emot dödshot.

– Jag håller Venezuelas regering ansvarig om något händer, sade hon vid konferensen.

Ortega stod tidigare Venezuelas socialistiska regering nära men har bytt fot och är nu en av de mest framträdande kritikerna.
