"Motorsågsmassakerns" regissör död

TT

Filmregissören Tobe Hooper har avlidit, skriver Variety. Hooper, som ligger bakom flera klassiska rysare gick bort under lördagen i Sherman Oaks i Kalifornien. Han blev 74 år.

Mest känd är Hooper för sin genombrottsfilm "Motorsågsmassakern" från 1974. Med liten budget, blodiga våldsskildringar och en historia löst baserad på seriemördaren Ed Gein bröt den ny mark och blev en av skräckgenrens mest inflytelserika filmer någonsin.

I och med hemvideons spridning några år senare orsakade filmen global moralpanik. I Sverige blev den själva symbolen för det farliga underhållningsvåldet. Den totalförbjöds av svenska filmcensuren 1984 och samma öde drabbade uppföljaren från 1986.

Tobe Hoopers stod också för regin i bland annat spökhistorien "Poltergeist" från 1982 och i nyinspelningen av "Invasion från Mars" från 1986.
