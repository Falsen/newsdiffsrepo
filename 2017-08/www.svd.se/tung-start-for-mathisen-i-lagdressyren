Tung start för Mathisen i lagdressyren

TT

Inledningen i lagtävlingens grand prix var det inget fel på, tvärtom. Sedan fick hingsten något för sig inne på Ullevi – och så var den där förhoppningen om att hamna i närheten av det personliga rekordet (72,94) borta.

Mathisen och Zuidenwind stannade på 69,914 procent. Hingsten ville inte riktigt i piafferna och övergångarna, normalt starka sidor.

– Det blev dyrt. Det är i piafferna jag brukar få mest poäng. Jag hade tänkt mig en felfri ritt, det vill man alltid.

– Felen blev kostsamma, säger Mathisen.

Det var i alla fall kul att rida på den väldiga EM-arenan.

– När man har en stor häst känner man hur han laddar på när man kommer in. Men hellre det än en som inte vill gå.

– Då tar jag hellre de felen, säger Mathisen.

Förbundskaptenen Bo Jenå hade inte mycket att invända mot hennes analys.

– Misstagen räckte för att procenten skulle dala. Det var lite lägre än vi hade tänkt oss, vi trodde nog att de skulle komma upp en bit över 70 procent trots missarna, säger Jenå.

Tinne Vilhelmson Silfvén och Paridon Magi är andra och sista svenska ekipage för dagen. De startar 20.36. Lagtävlingen avgörs under onsdagskvällen. Då är Therese Nilshagen/Dante (17.21) och Patrik Kittel/Delauney (21.12) i farten.
