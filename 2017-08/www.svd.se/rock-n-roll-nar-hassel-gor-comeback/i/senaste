Rock 'n' roll när "Hassel" gör comeback

TT

Olov Svedelid skrev de hårdkokta romanerna om Stockholmspolisen Roland Hassel. En figur som sedan odödliggjordes i Lars-Erik Berenetts gestaltning i en serie tv-filmer under slutet av 1980-talet.

Nu har det blivit dags för en ny tolkning.

– Jag växte upp med "Hassel" och tyckte att han var det hårdaste som fanns. Nu har vi fått en distans till de filmerna som öppnar upp för den här möjligheten, säger Henrik Jansson-Schweizer, som har skapat den nya tv-serien tillsammans med Morgan Jensen, på en pressdag.

Målet var att tolka Hassel på ett nytt sätt. Det skulle vara punkigt och "inte utspela sig på de självklara platserna" – man har filmat mer i förorterna än i innerstan.

Amir Chamdin, som tidigare var med i bandet Infinite Mass och har gjort filmerna "Cornelis" och "Om Gud vill", står för regin.

– För mig är det en stor grej att få göra en polisserie, jag är ju uppvuxen med allt från "Kojak" till "Serpico". Och när jag fick veta att Ola och de här fantastiska skådespelarna skulle vara med så var det första jag kände att "de måste få spela, de ska inte bara läsa manus", berättar han.

För en utomstående kanske inspelningarna hade tett sig kaosartade.

– Vi hade ändå en trygghet i oss. Även om det var rock 'n' roll på många sätt, även med manus och så, så hade vi varandra. Vi har alltid litat på varandra, säger Aliette Opheim, som spelar Hassels flickvän Daniela Bergman.

Ola Rapace säger att processen inte liknar något annat han har gjort:

– Vi har gått hela vägen in i de här relationerna och det har jag aldrig varit med om förut.

Så vad handlar nya "Hassel" om? Serien börjar med att titelfigurens mentor och fosterfar Yngve Ruda mördas och jakten på gärningsmannen tar vid. Det som ser ut som ett ordinärt polisdrama utvecklas sedan till en politisk thriller.

Men det handlar också om en familj i sönderfall.

– Hämndhistorien, eller "plotten" över huvud taget, tycker jag är mindre intressant än familjen som rasar ihop. Och det är inte bara vår familj utan även min gamla familj med Ruda som blir mördad och de hemligheterna som rullas upp där, säger Ola Rapace.

"Hassel" får premiär den 8 september på Viaplay. Serien visas sedan på TV3 i oktober.
