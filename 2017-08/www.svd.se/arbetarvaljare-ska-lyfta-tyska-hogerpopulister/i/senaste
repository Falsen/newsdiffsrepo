Arbetarväljare kan lyfta tyska högerpopulister

Tomas Lundin

Torgmötet med AfD har ännu inte börjat. På en bänk inne i tältet, där bara några timmar senare partiledaren Frauke Petry ska gå till attack mot Angela Merkels flyktingpolitik, sitter 40-åriga Andreas.

– Jag är förbannad, säger han.

– Förbannad och rädd!

Andreas är AfD-anhängare. Inte av övertygelse utan för att han rädd för att den gnutta trygghet han i dag känner ska slås sönder när flyktingarna fortsätter att komma, när pensionerna och bidragen ska delas med nyanlända och när konkurrensen om de lågkvalificerade jobben ökar.

När han slutade skolan hade DDR just gått i graven och Tysklands återförenats 1990. Förbundskansler Helmut Kohl hade lovat att östra Tyskland skulle förvandlas till ”blomstrande landskap”.

Men ingen var förberedd på att ekonomin skulle braka ihop som ett korthus när D-marken och marknadsekonomin tog över. Två år efter återföreningen hade industriproduktionen rasat med över 70 procent och fyra av fem östtyskar hade blivit arbetslösa.

Sedan dess hankar sig Andreas fram. Han har fått ta de hårdaste och mest oattraktiva jobben och han har upplevt förnedrande behandling i västra Tyskland dit han skickades av ett bemanningsföretag.

– Jag glömmer aldrig den första dagen. Inför hela personalen kallade chefen mig en ”skit-Ossi”. En jäkla östtysk som snyltar på väst.

Andreas formligen sjunker ihop på bänken. Det är sår som aldrig läker, säger han efter ett tag. I flera år röstade han på vänsterpartiet Die Linke som har sina rötter i det tidigare östtyska kommunistpartiet SED.

– Men de bryr sig inte längre om oss vanliga arbetare. De enda som gör det är AfD.

Andreas är inte den enda som är besviken på vänsterpartiet och i ännu högre grad på socialdemokraterna SPD. En färsk undersökning av Deutsches Institut für Wirtschaftsforschung, DIW, visar att arbetare numera inte svarar för mer än 17 procent av SPD-väljarna och 22 procent av vänsterns väljare – men hela 34 procent av högerpopulisternas röster.

Mönstret är med få undantag detsamma i stora delar av Europa där populistpartier seglar i medvind över i regioner med stor andel arbetare, som i Bitterfeld där AfD fick 31,9 procent i delstatsvalet 2016.

Ekonomen Jens Südekum vid Institute for Competition Economics i Düsseldorf drar en parallell till det amerikanska presidentvalet där stödet för Donald Trump var högre i regioner som var utsatta för kinesisk konkurrens.

Samma sak har skett i Bitterfeld där tillverkarna av solpaneler för drygt tio år sedan slogs ut av kinesiska lågpriskonkurrenter. ”Kvar blev tomma fabriker, resignation och djup besvikelse”, skrev nyligen den östtyska sociologen och bloggaren Stefan Krabbes.

Daniel Roi som är AfD-ledare i Bitterfeld och ledamot i delstatsparlamentet i Sachsen-Anhalt säger att ”massinvandringen” förstärker problemen ytterligare. Hårdast drabbas arbetarna och låginkomsttagarna.

– Det är social dynamit, förklarar han.

På torget i Bitterfeld har valmötet nu kommit igång. I utkanten demonstrerar en grupp ungdomar. ”Slödder!”, fräser Carsta Engel som besöker mötet tillsammans med 13-åriga sonen Nico.

Kvällens attraktion är Frauke Petry som leder partiet tillsammans med Jörg Meuthen. I det fullsatta tältet bryter jubel ut när hon äntrar talarstolen och direkt angriper Angela Merkel som öppnat landets gränser för flyktingar, tillåtit samkönade äktenskap och pumpat tyska skattepengar söderut till krisdrabbade Grekland.

– Det första vi gör när vi rycker in i förbundsdagen är att begära att ett utskott tillsätts för att granska Merkels olagliga beslut att släppa in migranterna, lovar hon. Publiken applåderar, stampar med fötterna och ropar ”Bravo!”.

Sedan följer i rask takt krav på att avskaffa euron som hon beskriver som en katastrof för Tyskland, stödja Polen och Ungern i dess nej till EU:s flyktingpolitik, förbjuda islamundervisning i skolorna och försvara den västliga civilisationen mot islam.

I valtältet har stämningen nu nått kokpunkten. Några skanderar ”Höcke! Höcke!”. Björn Höcke är den omstridde AfD-ledaren i östtyska Thüringen. Han är den högerextrema så kallade nya högerns portalfigur, känd för sina nationalistiska och enligt kritiker rasistiska och antisemitiska uttalanden.

För Frauke Petry är Björn Höcke ett rött skynke. Förgäves har hon försökt utmanövrera honom för att tvätta bort rasiststämpeln från partiet och göra dess idéer rumsrena i den stora politiken.

– Ska vi vända skutan Tyskland måste vi närma oss realpolitiken. Endast då kommer vi att starka nog att ingå i en regering, manar hon.

– 2017 är det fortfarande för tidigt. Men 2021 måste vi vara beredda att ta ansvar för landet.

Hur det ska gå till är oklart. Partiet skakas av inre konflikterna, intriger och en hätsk maktkamp. I opinionsmätningarna har AfD gått ner från 14–15 procent tidigare i år till omkring 8 procent.

Ingen tvivlar på att högerpopulisterna kommer att ta sig in i parlamentet. Men frågan är vilken roll de kommer att spela. Aggressiv och polemisk opposition som i delstatsparlamenten där deras anseende skadats? Eller gradvis anpassning med risk för att tappa de mest trogna anhängarna?

Många tror att en seger i september i själva verket blir fröet till partiets undergång, vilken kurs den än väljer i förbundsdagen. Tyskland har sett det förr: mer eller mindre extrema högerpartier som kommer och går.
