Björck: Det här krävs för efterträdaren

Jenny Stiernstedt

– Jag brukar peka på min egen näsa och säga att den är inte vackrast i Sverige, men det är en av de känsligaste. Det måste vara en känslig näsa. Näsan och hjärtat är lika viktiga som huvudet.

Så säger Anders Björck, tidigare försvarsminister, när han ombeds uttala sig om vilka egenskaper nästa M-ledare måste ha.

Med en känslig näsa, menar han, kan personen i fråga avläsa stämningar:

– Inte bara i partiet, utan också ha näsa för vad vanligt folk tycker och tänker. Politik är till för människor.

Därtill, menar Björck, bör Anna Kinberg Batras efterträdare ha förmågan att säga ifrån och vara tydlig.

– Det var till exempel Gösta Bohman, jämfört med Yngve Holmberg som hoppade hit och dit.

Anna Kinberg Batra sa under sitt möte med pressen att hon hoppas att hennes dotter någon gång under sin livstid ska få uppleva att Sverige har en kvinnlig statsminister.

Men könet spelar ingen roll, anser Anders Björck.

– Det hade säkert varit viktigt för 50 år sen. Anna Kinberg Batra är ett exempel på att vi har kommit bort från det. Det är bara Gudrun Schyman som hoppar upp som ett gökur så fort en kvinna tvingas avgå, men det är rent nonsens. Se hur Håkan Juholt behandlades.

Anders Björck tycker att det som just skett inom hans parti är sorgligt, om än oundvikligt.

– Anna Kinberg Batra fick aldrig möjlighet att visa vad hon eventuellt kunde. Hon fick aldrig pröva sig i ett val. Men jag tror att det var nödvändigt.

Björck hoppas nu på en snabb process. Och han tror att efterträdaren kommer att sitta i riksdagen:

– Det är inte nödvändigt, men bra. Jag tror att det blir Svantesson eller Kristersson. En sak har jag lärt mig: alla som säger nej brukar ändra sig så fort de får frågan.
