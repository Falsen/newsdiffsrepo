Bachelet för samkönade äktenskap

TT

Chiles president Michelle Bachelet har skrivit på ett förslag som ska göra det lagligt för personer av samma kön att gifta sig.

– Vi kan inte låta gamla fördomar vinna över kärleken, säger hon.

Fram till 1999 var sex mellan personer av samma kön olagligt i Chile. Parlamentet ska nu rösta om förslaget, en i raden av reformer från Bachelet. Nyligen godkände landets författningsdomstol en lag som godkänner abort under vissa omständigheter.
