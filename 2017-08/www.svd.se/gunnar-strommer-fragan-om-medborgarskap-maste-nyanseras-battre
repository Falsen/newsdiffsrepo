2017-08-20T06:45:00.000Z

Gunnar Strömmer: Frågan om medborgarskap måste nyanseras bättre



Nyligen öppnade Moderaterna för att medborgarskap bör kunna återkallas för personer som begått terrorbrott och har dubbla medborgarskap. Frågan är inte enkel. Men förslaget har från olika håll avvisats ganska slagordsmässigt. En mer nyanserad debatt är på sin plats.

De internationella konventioner om medborgarskap, som Sverige skrivit under, medger återkallelse i två specifika situationer. Dels om någon fått sitt medborgarskap genom att lämna felaktiga uppgifter. Dels om en person har tagit värvning i annan stats tjänst eller begått allvarliga brott mot staten. I det senare fallet gäller också ett ovillkorligt krav på att ett återkallat medborgarskap inte får leda till statslöshet.

Ett skäl till varsamhet är den historiska erfarenheten av regimer som dragit in medborgarskap för att göra sig av med misshagliga personer. Samtidigt finns väl avvägd lagstiftning i många demokratiska rättsstater med samma folkrättsliga förpliktelser som Sverige. Exempelvis medger Tyskland, Danmark och snart även Norge återkallelse vid både felaktiga uppgifter och allvarliga brott mot staten. Finland tillåter det vid felaktiga uppgifter.

I Sverige slår regeringsformen fast att ”ingen svensk medborgare som är eller har varit bosatt i riket får fråntas sitt medborgarskap”. Detta är en absolut rättighet. Ska det bli möjligt att återkalla medborgarskap måste grundlagen ändras.

När S-politikerna Ilmar Reepalu och Morgan Johansson år 2011 förordade temporärt medborgarskap som skulle kunna återkallas vid grov brottslighet i största allmänhet, var det alltså inte förenligt med folkrätten. Och Sverigedemokraternas återkommande påstående att återkallande av medborgarskap inte förutsätter en ändring av grundlagen står i strid med regeringsformen.

Däremot har flera statliga utredningar hamnat rätt från folkrätts- och grundlagssynpunkt. Viktigast är en utredning från 2006, tillsatt av dåvarande S-regeringen efter några uppmärksammade fall av mutor vid Migrationsverket. Utredningen föreslog en grundlagsändring som skulle göra det möjligt att återkalla medborgarskap när en person fått det genom att lämna felaktiga uppgifter.

Den fråga som Moderaterna nu har väckt rör dock snarare allvarliga brott mot staten. Flera frågor måste utredas närmare. En är vilka brott som ska kunna leda till återkallat medborgarskap. I Norge har man kopplat det till landsförräderi, vissa terrorbrott och internationella brott som folkmord. En annan fråga gäller vilka medborgare som ska omfattas – bara de som förvärvat medborgarskap, eller även de som fötts som svenska medborgare? (I båda fall är dubbelt medborgarskap en förutsättning.) Danmark har valt den senare vägen för att undvika skillnader beroende på hur man blivit medborgare – i Frankrike skapade ett sådant förslag från förre presidenten Hollande ramaskri.

Mycket pekar på att återkallelse av medborgarskap skulle aktualiseras i ett fåtal fall. Det talar i sig emot att inskränka en grundlagsskyddad rättighet. Samtidigt riskerar vi att undergräva medborgarskapets värde och skapa misstro mot rättsordningen om det inte i efterhand går att ingripa mot ett medborgarskap som grundas på felaktiga eller bedrägliga uppgifter. Samma sak kan sägas om situationen att en person begår grova brott mot staten utan att det ytterst finns möjlighet att ingripa mot medborgarskapet i sig.

Medborgarskapet har stor betydelse, både för individen och för staten. Det rymmer stora möjligheter att bidra till sammanhållningen i vårt samhälle. Frågan om återkallelse i vissa situationer bör ingå i en nyanserad debatt om hur vi värnar respekten för det svenska medborgarskapet i framtiden.

GUNNAR STRÖMMER är advokat, ledamot i Moderaternas partistyrelse och särskild utredare i 2013 års medborgarskapsutredning.

gunnar.strommer@gda.se
