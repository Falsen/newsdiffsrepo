”Vinsttaket slutet för stockholmarnas valfrihet”



Trots att regeringen ännu inte lagt förslaget i riksdagen har dess höga svansföring i frågan redan fått effekter. Vi har både i Stockholms stad och Stockholms läns landsting sett och hört hur små och medelstora företag inte vågar starta eller expandera i välfärdssektorn. Vi behöver en politik som attraherar fler som vill vara med och utveckla välfärden, inte en politik som skrämmer bort. Det är ett nederlag när engagerade människor väljer bort företagande i välfärdssektorn, men tyvärr är detta bara början på regeringens nedmonteringspolitik.

Civilminister Ardalan Shekarabis (S) besked innebär ett skarpt läge för hela välfärdssektorn. Skarpast läge blir det för välfärden i Stockholmsregionen med Sveriges största utbud av privata vårdcentraler, äldreboenden och skolor. Här sker 60 procent av alla 3,4 miljoner läkarbesök per år på privata vårdcentraler och husläkarmottagningar. Här drivs 40 procent av alla vård – och omsorgsboenden inom äldreomsorg i privat regi. Här finns 539 friskolor. I Stockholms stad går var tredje elev på en av dessa och i Stockholms län går 40 procent av de 71 000 gymnasieeleverna i en fristående skola. Ett vinsttak, oavsett nivå, kommer få stora konsekvenser.

Stockholmsregionen växer med ett Uppsala vart femte år. 40 000 nya stockholmare om året kräver inte bara att landstinget och kommunerna i länet planerar för fler platser i förskolan, skolan, äldreomsorgen och sjukvården. Det kräver också bättre och högre kvalitet. Om det förslag regeringen och Vänsterpartiet kommer lägga på riksdagens bord i höst blir verklighet riskerar många företag att lämna välfärden. Utöver färre platser för fler kommer lärare, hemtjänstpersonal, läkare och sjuksköterskor plötsligt återgå till att i praktiken bara ha offentlig sektor som arbetsgivare. Det innebär att välfärdens medarbetare går miste om att kunna välja företag i välfärden som visat på nya arbetssätt, bättre arbetsmiljö och trivsel. Med färre arbetsgivare riskerar vi att förlora attraktiviteten i välfärdsjobben.

Utan de privata aktörerna kommer situationen bli ännu mer ansträngd än den är i dag. Här saknas i dag tyvärr ordentliga konsekvensanalyser från regeringens sida. Därför har vi tre frågor till regeringen:

1. Hur ska Sveriges kommuner och landsting fylla det tomrum som de privata vårdföretagen, äldreboenden och de fristående skolorna lämnar efter sig?

2. Hur säkerställs och utvecklas kvaliteten när konkurrensen minskar?

3. Hur säkerställs människors valfrihet när privata aktörer begränsas?

Frågorna ovan är ännu obesvarade. Att regeringen inte verkar förstå konsekvenserna är oroande. Vår övertygelse är att näringsfrihet och konkurrens på lika villkor är det enda som kan skapa, upprätthålla och utveckla den välfärd som både Stockholmsregionen och Sverige behöver. För oss är det både självklart och mycket enkelt: välfärden ska vara en sektor där du kan starta och driva företag, där du kan bestämma vilken arbetsgivare du vill arbeta hos och där du själv kan välja läkare, skola eller äldreboende. Det handlar om valfrihet, om möjligheten att välja – eller inte välja.

Vi accepterar inte sämre valfrihet för stockholmarna. Trots att regeringen nu går armkrok med ett ytterkantsparti vars enda idé är att begränsa privata alternativ, kommer vi fortsätta ta striden för valfrihet och kvalitet. Vi kräver att regeringen lyssnar på den tunga kritik som framkommit. Välfärden förtjänar en plan – och en regering som tar människors rätt att välja på allvar.

Irene Svenonius (M)

finanslandstingsråd Stockholms läns landsting

Anna König Jerlmyr (M)

oppositionsborgarråd Stockholms stad
