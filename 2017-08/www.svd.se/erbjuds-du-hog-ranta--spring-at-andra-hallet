Frida Bratt:
Erbjuds du hög ränta – spring åt andra hållet

Frida Bratt

Så sent som i förra veckan lockade fortfarande 24Money med att insättningar på bolaget sparkonto skulle belönas med en ränta på 6,5 procent. Nu är bolaget konkurshotat och under utredning för bland annat bokföringsbrott, och kunderna svävar i ovisshet om de någonsin kommer att få tillbaka sina sparpengar.

Så fort kan det gå.

24Money har dock länge haft låg kreditvärdighet, något SvD kunde varna för redan i våras. I ljuset av detta är det relevant att som sparare ställa sig frågan varför en aktör lockar med ett erbjudande som står ut.

24Money hade inget att erbjuda spararen förutom en hög ränta. Inga garantier fanns och bolaget är litet och okänt. Ska man ha en chans gentemot större mer kända spelare behövs en rejäl lockelse. En hög ränta är alltså en tydlig varningssignal om att här lurar höga risker. Ingen betalar ut en hög ränta för att det är trevligt. Man erbjuder det för att man måste, för att kunderna ska lockas – trots den höga risken.

24Money sticker ut med sin låga kreditvärdighet, men bolaget har många branschkolleger som även dem lockar med hög ränta utan garantier. Och alla skryter de om att de är registrerade hos Finansinspektionen, vilket de ju är. Men skillnaden mellan att bara vara registrerad och att ha tillstånd är milsvid, vilket sällan framkommer i det lilla finstilta som finns på bolagens hemsidor.

Skulle Finansinspektionen få som myndigheten vill skulle de alla försvinna.

Om inlåningsverksamhet görs tillståndspliktig kommer de som får tillstånd av Finansinspektionen att omfattas av insättningsgarantin. Bolag med låg kreditvärdighet och som inte lever upp till myndighetens krav får inget tillstånd. Men de som eventuellt skulle klara nålsögat och därmed kommer att erbjuda sparkonton med insättningsgaranti har då ingen anledning att erbjuda en sparränta som sticker ut. Då har man ju istället garantin att locka med.

På så sätt betyder en eventuell lagändring att exceptionellt höga sparräntor försvinner. Det är bra. Riskfyllda sparkonton är inte en naturlig sparform. Sparkonton ska vara trygga och lättillgängliga. Vill du ta risk som sparare är aktiemarknaden definitivt bättre på lite längre sikt.

Finansinspektionen lyfte frågan om att tillstånd ska krävas för inlåningsverksamhet redan 2011 i en rapport till dåvarande regeringen. Dåvarande finansmarknadsminister Peter Norman uttryckte något år senare att han höll med myndigheten. Sedan dess har inget hänt. Nu öppnar finansmarknadsminister Per Bolund försiktigt dörren för en förändring, utan att vara särskilt specifik, något han inte heller var när SvD ställde frågan före sommaren.

Sedan dess har 24Money galopperat mot ruinens brant, och med dem spararnas insättningar. Tusentals svenskar har sina pengar på mycket riskfyllda sparkonton, i en falsk tro att Finansinspektionens vakande öga gör sparandet tryggt. Det brådskar för Per Bolund att sätta stopp för det.
