Ras för Lundin Petroleum efter bommat borrhål

Björn Lindahl

OSLO

Lundin Petroleum äger 15 procent av strukturen, som kallas för Korpfjell. Den befinner sig långt österut i Barents hav, i ett område som tidigare var omtvistat mellan Norge och Ryssland. När SvD Näringsliv talade med Lundins vd Alex Schneiter i februari i år jämförde han Korpfjell med Johan Sverdrup, som är Lundins största fynd i Norge, och ett av de fem största fälten där.

– Johan Sverdrup sträcker sig över ett område som är 200 kvadratkilometer. Korpfjell sträcker sig över ett område som är fyra gånger större, 800 kvadratkilometer. Finns det olja där kan det handla om flera miljarder fat, sa Alex Schneiter.

Inom oljeindustrin kallas fält som har mer än 500 miljoner fat för elefanter. ”Att skjuta en elefant” är alltså bransch-slang för att hitta en väldigt stor oljefyndighet.

– Hittar vi olja – ja, då är det en mycket stor nyhet. Dessutom finns det en struktur som ligger längre söderut där vi är partner, som också är mycket stor och som inte undersökts ännu, sa Alex Schneiter då.

I en kommentar till den för företaget nedslående nyheten säger han:

– Även om resultatet för borrhålet i Korpfjell inte är vad vi hoppades på, så är det den första borrningen som sker i sydöstra Barents hav. Det kommer att behövas flera borrningar för att förstå vilken potential området har.

Det är inte alla som tycker att det är en tråkig nyhet. Tidigare i sommar var Greenpeace i Barents hav med ett av sina fartyg och protesterade mot Statoils borrningar. Statoil är operatör för fältet och äger 30 procent av det. Dess aktie föll med nästan två procent på tisdagen.

Greenpeace och den norska organisationen Natur och Ungdom har stämt den norska staten för att den beviljat tillstånd för oljeborrningar i helt outforskade områden. Detta sker trots att Norge 2016 var det första industrilandet som skrev under Parisavtalet, som försöker begränsa utsläppet av klimatgaser.

I den norska valkampanjen har oljeborrningarna också blivit en het fråga. Flera opinionsmätningar visar att det är helt jämnt mellan det röda och det blå blocket, med det lilla miljöpartiet som vågmästare. Partiet har under de senaste fyra åren haft en ensam representant i Stortinget, språkröret Rasmus Hansson.

– Vi har bara ett krav för att stödja en regering – att den lovar att stoppa all borrning efter nya oljefält, säger Rasmus Hansson.
