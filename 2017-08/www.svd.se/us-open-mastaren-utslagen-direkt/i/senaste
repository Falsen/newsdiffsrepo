Petersons grand slam-debut uppskjuten

TT

Den 22-åriga svenskan får vänta med att spela sin första grand slam-match i karriären. Precis innan Peterson skulle kliva in i US Open-tennisen för den första omgången mot tjeckiskan Denisa Allertova, avbröts spelet på grund av regn.

De var knappast ensamma om att drabbas av vädret. Totalt ställdes 44 matcher in helt under tisdagen, och ytterligare elva fick avbrytas.

På eftermiddagen, lokal tid, kom beslutet att skjuta fram alla matcher som inte skulle spelas på centercourten, Arthur Ashe Stadium, som sedan förra året har ett utfällbart tak för just den här typen av händelser.

Rebecca Peterson är den enda svenska spelaren som är kvar i turneringen, efter att Johanna Larsson slogs ut i den första omgången i går.

Vid seger mot Denisa Allertova väntar den 45:e-rankade japanskan Naomi Osaka. 19-åringen slog ut fjolårsmästaren, sjätteseedade tyska Angelique Kerber, i en av de matcher som faktiskt kunde spelas klart på tisdagen.

Segern, 6–3, 6–1, innebar att det var första gången på tolv år – ryskan Svetlana Kuznetsova var den senaste – som en titelhållare åkte ur US Open i första omgången.

– Hon tog vara på chanserna och gjorde en väldigt bra match. För min del var det verkligen inte en av mina bästa dagar, och inte min bästa match, sade Angelique Kerber enligt Reuters.
