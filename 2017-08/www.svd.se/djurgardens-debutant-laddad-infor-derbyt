Djurgårdens debutant laddad inför derbyt

Patrik Larsson

För tre år sedan kraschade Tyresö FF. Det hyperambitiösa stjärnbygget nekades elitlicens, mindre än en månad innan laget nådde kulmen av sin satsning och spelade Champions League-final.

Matchen förlorades och satsningen rasade ihop. Det fanns inga pengar kvar, bara skulder. Representationslaget drog sig ur damallsvenskan mitt under säsongen och Johanna Rytting Kaneryd gick från att sitta på bänken i en Champions League-final till att spela för lilla Älta nere i elitettan, bara månaden senare.

– Det var tufft. Jag tror inte att jag förstod så mycket då, utan ville bara göra så bra ifrån mig som möjligt. Men sedan (när laget upplöstes) var det jobbigt. Jag hade tagit steget och flyttat hemifrån, lämnat familjen och plötsligt var det över, säger Johanna Rytting Kaneryd.

Bara ett och ett halvt år senare skrev hon på för Djurgården och återkomsten till allsvenskan, 2016, blev succéartad. Hon var med i startelvan i samtliga 22 matcher och stod för fyra mål och två assist – och fick pris för ”Årets genombrott” på Fotbollsgalan. Den här säsongen har den 20-åriga talangen från Kolsva, en liten västmanländsk ort utanför Köping, varit en inflytelserik spelare i ett Djurgården som ligger fyra i tabellen.

Belöningen kom i måndags, i form av en kallelse till landslagets VM-kvalmatch mot Kroatien i september. Nye förbundskaptenen Peter Gerhardsson petade etablerade namn, men fick plats med Johanna Rytting Kaneryd.

– Jag blev överraskad. Men jag visste väl att det fanns någon chans. Det blir roligt och spännande, säger hon.

Den senaste tiden har hon gått från att spela på kanten i Djurgården till att ta en plats på det centrala mittfältet. Hur hon kommer att användas i landslaget, om hon ens får speltid, vet hon inte.

Vad är det du har som fick Peter Gerhardsson att ta ut dig?

– Jag kan bidra mycket framåt och han ser väl en potential i att jag är en kvick och teknisk spelare. Min styrka är att jag kan göra det oväntade. Det är kul att han vågar satsa på mig. Min barndomsdröm var att vara med i landslaget.

Hennes klubblagstränare Joel Riddez säger att det enda som saknas är rutin.

– Jag är inte så överraskad. Jag visste att hon var aktuell, men det är väldigt kul för henne och vår verksamhet. Hon har framförallt en väldig arbetskapacitet, är en bra bollvinnare med ett bra steg och kan flytta bollen på små ytor. Hon har offensiva kvaliteter.

Det finns tuffa uppgifter innan landskampen. Djurgården ska spela derby mot Hammarby hemma på Stadion. Det första mötet vann de med 2–0, men den här gången får de klara sig utan viktiga, avstängda försvararen Petronella Ekroth.

–  Det är alltid synd att vara utan en spelare som spelat alla matcher, men vi har ingen panik, säger Joel Riddez.

– Vi ska fokusera på vårt spel. Vi har en bra känsla från de senaste matcherna. Det gäller att vi är effektiva i boxen och noggranna. I derbyn är det alltid mycket fysik och närkamper. Vi visade senast att vi var bättre än ”Bajen” och förhoppnings kommer det mycket folk, säger Johanna Rytting Kaneryd.

Derbymatcher innebär mer än bara fysiskt pressade situationer på planen. Publikens förväntningar hänger tungt på spelarnas axlar. Det är något som den 20-årige, snart landslagsmeriterade, mittfältaren Rytting Kaneryd inte har några problem med.

– Jag gillar att ha press på mig. Folk får gärna ha krav, så länge jag utvecklas, säger hon.
