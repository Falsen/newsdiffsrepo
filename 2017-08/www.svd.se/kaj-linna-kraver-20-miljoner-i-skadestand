Kaj Linna kan kräva 20 miljoner i skadestånd

TT

Till en början vill Kaj Linna ha 5,5 miljoner i förskott av staten, vilket framgår i skadeståndsansökan till Justitiekanslern, JK.

– 5,5 miljoner motsvarar 13 års förlorad arbetsinkomst, säger Linna till TT.

Totalt vill han ha runt 25 miljoner vilket motiveras med att han anser att rättsväsendet hanterade utredningen av mordet han dömdes för på ett olagligt sätt eftersom de inte utredde självklara omständigheter.

Det handlar om att polisen aldrig kontrollerade huvudvittnets telefonuppkopplingar, som motsade hans berättelse och visade att han var på en annan plats än han påstod.

Kaj Linna motiverar också summan med att han satt på de hårdaste fängelserna.

– Det finns grader i helvetet.

Men skadeståndskravet kan i stället komma att landa på runt 20 miljoner kronor, säger Thomas Magnusson, Linnas advokat, till Dagens Nyheter.

– Det här fallet är unikt. Det finns ingen som har suttit lika länge, säger Magnusson.

Oavsett om Kaj Linna, som satt nästan 13 år i fängelse, får 20 eller 25 miljoner kommer han att med råge få ett rekordstort skadestånd.

Det högsta skadestånd som staten hittills betalat ut gick till en 67-årig man som i nio år hade suttit felaktigt fängslad för att ha våldtagit och torterat sin dotter. Rekordskadeståndet landade på 12,6 miljoner kronor.
