Åkesson: Tryck tillbaka terroristerna

Johanna Cederblad

I sitt sommartal börjar Åkesson med ett angrepp mot terrorn.

– Terrorn kommer inte att sluta förrän vi i väst, samlat, ser till att avsluta den, säger Jimmie Åkesson i sitt tal på Slottsudden i Sölvesborg inför många entusiastiska sympatisörer, många tillresta från andra håll i Sverige till partiets sommarfestival.

Han hänvisar till terrordåden i Barcelona och Åbo, bland andra.

– Vi ska med all den kraft och resurser vi kan uppbringa se till att trycka tillbaka terroristerna till de hålor de har krupit upp ifrån, säger Åkesson och får stora applåder.

Åkesson övergår till att kritisera den demonstration av och för unga asylsökande som pågår sedan några veckor på Medborgarplatsen i Stockholm. Han kritiserar också polisen för att demonstrationen inte stoppas, att demonstranternas tillstånd inte kollas och personernas identitet kontrolleras.

– Varför är polisen så passiv? undrar Åkesson och säger att det är för honom mycket provocerande.

Samtidigt säger han att det är fel att åka dit och "skrika okvädningsord" mot demonstranterna.

– Det bästa motståndet mot vänsterliberalernas slapphet är att visa på ett seriöst, ansvarstagande alternativ. Den Sverigevänliga rörelsen står över splittring och polarisering, säger han och tillägger att hans rörelses väg är att "samla nationen".

”Sverige är inget allemansland” utropar Åkesson på Slottsudden i Sölvesborg inför många entusiastiska sympatisörer, många tillresta från andra håll i Sverige till partiets sommarfestival.

– Det välstånd som skapats här över generationer, genom slit, genom uppoffringar, pliktkänsla – det är vårt välstånd, säger Åkesson och hävdar att det är på den punkten SD verkligen skiljer sig från "vänsterliberalerna".

– Vårt välstånd är inte hela världens välstånd! ropar Åkesson och får stort bifall.

Han säger att hans moraliska kompass säger att honom att hans ansvar i första hand är mot "vårt eget land och våra egna medborgare" och att det inte råder kravlöshet i Sverige.

Och den som kommer hit ska anpassa sig på alla plan och "ta seden dit man kommer".

Under regntunga skyar i Blekinge har Åkesson också annat att begrunda.

– Anna Kinberg Batra har varit den som har varit den av partiledarna som har varit mest nykter det senaste året i förhållande till oss, säger han till Dagens Nyheter inför talet som hålls i samband med partiets så kallade sommarfestival på partiledarens hemmaplan.

Med Anna Kinberg Batras avgång försvinner den i princip enda partiledare som på allvar öppnat för samarbete med Sverigedemokraterna. Om hennes efterträdare fullföljer går inte att veta, men den riktiga nedgången i Moderaternas opinionssiffror började när Kinberg Batra slog upp dörren till SD i januari. Öppningen har i praktiken inte gjort någon skillnad för den förda politiken mot tidigare, men det har lett till bråk inom Alliansen.

Liberalernas Jan Björklund har under våren trappat upp tonläget i avståndstagandet mot Sverigedemokraterna och uppmanar den Kinbergs Batras efterträdare att "stänga dörren" mot SD. Jimmie Åkesson kallar själv Centerledaren Annie Lööf för statsminister Stefan Löfvens bäste vän.

Sverigedemokraterna har under våren samtidigt, vad det verkar, etablerat sig i opinionsmätningarna som landets näst största parti. Men villiga samarbetspartners har inte anmält sig.

Om några veckor ser dock Alliansen och SD i förening ut att gå fram med en misstroendeförklaring mot försvarsminister Peter Hultqvist i riksdagen.
