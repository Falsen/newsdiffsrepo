Översvämningar kräver dödsoffer – ”Blir allt värre”

TT

3 000 medlemmar i Nationella gardet har kommenderats in för att hjälpa till och runt 250 motorvägar i Texas har stängts på grund av stormen, tillade Abbott, rapporterar Reuters.

– Vi har att göra med en triangel av pågående regn, som inkluderar Houston, Victoria och Corpus Christi. Vi kommer att fortsätta få enormt kraftigt regn, säger Abbott.

Enligt Houstons borgmästare Sylvester Turner kommer det kraftiga regnandet och blåsten att fortsätta i fyra- fem dagar, rapporterar CNN.

Dödstalet stiger – minst fem personer har omkommit på grund av Harveys framfart, rapporterar The Washington Post. Fler än tusen människor har räddats ur hem och bilar efter att ha blivit fast på grund av stigande vattenmassor under Harveys framfart.

Kraftigt regn har dragit in över Houston och orsakar översvämningar "överallt", enligt borgmästaren Sylvester Turner. Den nationella vädertjänsten NWS uppmanar människor i Houston att klättra upp på taket om deras hem blir översvämmade. Ytterligare 40 båtar sattes på söndagen in i räddningsarbetet.

Alla kommersiella flyg har ställts in vid Houstons Bush Intercontinental Airport.

President Donald Trump kommer att besöka Texas på tisdag för att få en bild av situationen, uppger Vita huset enligt Reuters.

Harvey är den kraftigaste storm som har nått USA sedan 2005 och den starkaste som slagit till mot Texas de senaste 50 åren.

Texasguvernören Greg Abbot uppger att minst 50 centimeter regn har fallit i vissa områden, och lika mycket till kan vara att vänta.

I Harris County, som innefattar Houston och där drygt 4,5 miljoner människor bor, uppmanas invånarna att stanna i sina hem.

– Vägarna är förrädiska, säger Houstons borgmästare Sylvester Turner.

Harvey, som nu har graderats ned till tropisk storm, kommer att dröja sig kvar över Texas i fyra till fem dagar, enligt de senaste väderrapporterna. Enorma mängder regn väntas och befaras kunna orsaka svåra översvämningar.

Vittnen säger att samhället ser ut som en krigszon efter att Harvey kommit med vindar upp till 58 meter per sekund och kapat många hus på hälften. Andra hus har fått sina tak bortblåsa och tusentals fönster har förstörts.

De invånare i Rockport, Texas, som hörsammat varningarna och lämnat sina hem i kustsamhället uppmanas att hålla sig borta, rapporterar Reuters.

– Snälla, kom inte tillbaka, det finns inget för er här, säger den lokale domaren C H Burt Mills några timmar efter att Harvey drabbat delstatens kust.

Husvagnshem har välts och båtar har flutit in på gatorna i orter nära kusten.

Myndigheten för krishantering säger att de långsiktiga effekterna kommer att bli stora.

– Det här kommer att bli en oöverträffat lång och frustrerande händelse för delstaten Texas, säger Brett Long vid myndigheten, till MSNBC.

– Återhämtningen efter den här katastrofen kommer att ta flera år.
