Janerik Larsson:
Zoellicks fem punkter om Trump

Janerik Larsson

Robert Zoellick, tidigare chef för Världsbanken, tidigare biträdande utrikesminister mm har i Financial Times idag den bästa och mest klargörande sammanfattning jag sett av president Trumps utrikespolitik.

1. Trump bryr sig inte om institutioner och institutionella arrangemang utan ser utrikespolitik som transaktioner, affärsuppgörelser. ”Han är den förste president som inte tror att presidentämbetet är viktigare än han själv.”

2. Hans inrikespolitiska agenda styr utrikespolitiken. Trumps avsikt är en politisk omgruppering byggd på kärnväljarnas missnöje.

3. Trump är den förste president sedan Herbert Hoover som öppet omfamnar en protektionistisk handelspolitik. Tro inte att han inte menar vad han säger. Han övergav Trans-Pacific Partnership som skulle varit bra för USA. Kinas och Japans ledare misstar sig om de tror att de kan undkomma Trump. Varken han eller hans handelsminister Wilbur Ross förstår att man inte kan justera handelsunderskott mellan länder med protektionism. I omförhandlingen av Nafta kommer han inte att söka efter rättvis konkurrens och öppenhet utan söka överenskomna marknadsandelar och krav på nationellt innehåll.

4. Trump tror inte på det system med allianser som USA byggt upp under 70 år. Men hans tal om Afghanistan visar att han kommer vara ambivalent även om han inte tror på allianserna.

5. Till skillnad från Kina bygger USA på en konstitutionell ordning. Trump menar att de amerikanska författningsfäderna skapade en ”djup stat” (deep state) när de i själva verket skapade en ordning med delad och särskild makt hos olika institutioner, senaten, representanthuset, domstolarna, delstaterna, ministerierna, den privata sektorn inklusive företagen och civilsamhället.

Zoellick slutar med att konstatera att för det mesta är amerikansk nationalism och internationalism väl synkroniserad och att detta varit en förutsättning för USAs unika globala ledarskap.

Jag tror inte Trump bryr sig om detta. Hans föreställningar om hur världen ser ut och borde se ut har han haft mycket länge vilket gör att det knappast finns förutsättningar för att han ska bli en konstruktiv kraft vare sig för USA eller världen.
