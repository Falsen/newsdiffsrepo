Missilexpert: Svårt skjuta ned nordkoreanska robotar

Mia Holmberg Karlsson

Det var under tisdagsmorgonen lokal tid som Nordkorea avfyrade en ballistisk robot i riktning Japan från ett område nära huvudstaden Pyongyang. Roboten passerade ovanför den nordliga ön Hokkaido på 550 kilometers höjd och slog ned i havet öster om Japan. Då hade den på 14 minuter färdats 270 mil.

Flera experter reagerade med förvåning på beskedet att Japan inte försökte skjuta ned roboten. Enligt New York Times uppgav det japanska flygvapnet att beslutet att inte skjuta ned missilen togs eftersom den inte beräknas vara ett hot mot japanskt territorium. Men enligt Anders Lennartsson, forskare och missilexpert på FOI, Totalförsvarets forskningsinstitut, är det inte säkert att Japan har kapaciteten att utföra en aktion av det slaget.

– Det är ju ganska svårt. Om man ska skjuta ner den eller bekämpa den när den är ute i rymden måste man i stort sett ha en rymdraket, en riktig rymdraket som kan skjuta ut någonting i rymden, annars når man inte. Så bara av geometriska skäl är det alltså ganska svårt, säger han.

Japan har tidigare lovat att skjuta ned robotar som hotar landet. Den ballistiska roboten från Nordkorea upptäcktes tidigt på tisdagsmorgonen av japanska myndigheter. Varningsmeddelanden sändes ut i tv och radio, snabbtåg stoppades och varningar ropades ut i högtalare i städer på Hokkaido. Men inga vapen sattes alltså in mot roboten.

– En ballistisk robot kan vara mellan 15 och 25 meter lång. Eftersom bränslet tar slut kopplas olika delar loss och kastas ut allt eftersom den färdas i rymden. Det som är kvar på slutet är bara själva stridsspetsen på en och en halv, två meter. Så det är en ganska liten pryl man ska följa och eventuellt sätta in vapen emot. Det är en grannlaga uppgift, säger Anders Lennartsson.

Stormakter som USA och Ryssland har system som klarar av att upptäcka en ballistisk robot från rymden. Sensorer på satelliter gör att det går att se den infraröda strålning som sänds ut från en robot som precis startat och vars motor fortfarande brinner. Men det är inte många länder som har de resurser som krävs för den typen av teknik.

– De kan detektera och följa den här typen av robotar när de flyger. Det är dyrt och svårt, men det går.

I Sverige är inte risken för en missilattack överhängande. Huruvida vi är redo för den sortens attack är dock oklart, menar Anders Lennartsson vid FOI.

– Vi har delvis ett ganska bra radarsystem, men jag vet faktiskt inte. Jag tror inte att man har övat och kollat systemen mot olika typer av ballistiska robotar. Så det är nog lite oklart just nu, säger han.
