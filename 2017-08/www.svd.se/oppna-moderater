Per Gudmundson:
Öppna moderater

Per Gudmundson

Förre försvarsministern Mikael Odenberg kandiderar till partiledarposten i Moderaterna. Det meddelade han i ett inlägg på Facebook på måndagen.

Därmed finns åtminstone tre tunga namn att välja mellan för valberedningen. Partiets ekonomiskpolitiska talesman Ulf Kristersson uppges stå till förfogande, liksom den ansvariga för migrations- och arbetsmarknadspolitiken, Elisabeth Svantesson.

Nomineringstiden går ut den 12 september. Valet sker i oktober.

Vem som ska efterträda Anna Kinberg Batra är förstås en fråga för partiet.

Som utanförstående kan man ändå applådera att partiledarvalet nu ser ut att bli en öppen historia. En process där både medlemmar och allmänhet ges insyn ger den kommande partiledaren ett starkare mandat än vad Kinberg Batra fick.

Det vore bra för partiet, och bra för Sverige.
