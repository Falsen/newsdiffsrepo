Rysk regissör åtalas för bedrägeri

TT

Den ryske regissören Kirill Serebrennikov åtalas för grovt bedrägeri, meddelar den federala utredningsmyndigheten Sledkom.

Regissören misstänks ha berövat staten över 68 miljoner rubel, motsvarande omkring 9,3 miljoner kronor, under en treårsperiod. Serebrennikov nekar till anklagelserna.

Serebrennikov är konstnärlig ledare på Gogolteatern i Moskva och har tidigare bland annat regisserat uppsättningar vid den anrika Bolsjojteatern. Så sent som i somras lades hans balett om den legendariske ryske balettdansaren Rudolf Nurejev plötsligt ner, och många i Moskvas kulturkretsar misstänkte att anledningen var att Serebrennikov är en kontroversiell person i maktens ögon.
