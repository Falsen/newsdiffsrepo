24 gripna i spansk prostitutionshärva

TT

Spansk och finsk polis har gripit 24 personer för inblandning i en misstänkt prostitutionsring som utnyttjat främst unga kvinnor från Nigeria.

"Offren, främst unga sårbara nigerianska kvinnor, rekryterades i Nigeria och fördes till Spanien via Italien", meddelar Europol i ett uttalande.

"I Spanien tvingades de till prostitution, främst i städerna Benidorm och Málaga, men även i Madrid, Barcelona, Soria och Gandia (Valencia)."

Spansk polis grep de misstänkta i flera spanska städer, men ledaren greps i Helsingfors av finsk polis.

Organisationen ska ha försett kvinnorna med falska dokument för att kunna söka asyl.

Nyligen grep spansk polis medlemmar i en annan organisation, som tvingade transsexuella till prostitution efter att ha lockat dem från Venezuela till Spanien.
