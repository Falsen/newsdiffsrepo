Tidigare underrättelsechef skräms av Trump

TT

– Jag ifrågasätter verkligen hans förmåga, hans lämplighet, att inneha ämbetet. Och jag börjar också undra över hans avsikter med det.

Det säger James Clapper, tidigare nationell underrättelsechef i USA, i en CNN-intervju om USA:s president Donald Trump efter att denne hållit sitt kampanjliknande tal i delstaten Arizona. Ett tal som av flera bedömare ansågs som mycket konfrontativt.

James Clapper, som tjänstgjort både under republikanen George W Bush och demokraten Barack Obama, säger också att han finner delar av Trumps retorik under talet "skrämmande och upprörande".

Clapper påtalar särskilt Trumps tillgång till kärnvapenkoderna och riskerna nu med det skakiga läget med Nordkoreas diktator Kim Jong-Un

– Om han får ett utbrott och bestämmer sig för att göra något åt Kim Jong-Un så finns det inte mycket som kan stoppa honom, så är systemet byggt, vilket är förbannat skrämmande.
