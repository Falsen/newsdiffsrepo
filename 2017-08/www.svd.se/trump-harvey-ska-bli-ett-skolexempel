Trump: ”Harvey ska bli ett skolexempel”

Sandra Johansson

NEW YORK President Donald Trump landade först i Corpus Christi där ”Harvey” slog till med orkanstyrka för ungefär fyra dygn sedan. På plats lovade presidenten Texas fullt stöd och sa att han vill att Harvey ska bli ett ”skolexempel”.

– Vi vill göra det bättre än någonsin tidigare. Vi vill att man ska se tillbaka om fem, eller tio år från nu och säga: ”Det är så det ska göras”, sa han och fortsatte:

– Detta var av episka proportioner. Detta är något vi aldrig sett tidigare och att jobba med guvernören och hans team har varit en ära för oss.

I Corpus Christi träffade Trump och presidenthustrun Melania Trump bland annat FEMA:s (Federal Emergency Management Service) chef Brock Long och Texas senatorer John Cornyn och Ted Cruz. På mötet deltog också representanter för delstatstyret bland andra den republikanska guvernören Greg Abbott samt frivilligorganisationer som Röda korset. På mötet fick Trump en uppdatering om läget och presidenten tackade för deltagarnas insatser.

– Jag vill inte säga grattis, det säger jag när det här är över, sade han.

Ovädret Harvey, nu en tropisk storm, bedöms vara det värsta på länge i USA och på tisdagen uppgavs dödstalet ha stigit till 10, men siffran är obekräftad. Före detta FEMA-chefen Michael Brown skötte myndighetens räddningsaktion vid orkanen Katarina som lamslog New Orleans 2005. Han bedömer att Harvey kan bli mer förödande i fråga om förstörelse.

I områden runt Houston väntas skurar som kan ge 125 centimeter vatten, vilket motsvarar ett års nederbörd i Houston. På tisdagen brast en större damm söder om Houston i Brazoria County och allmänheten uppmanades att omedelbart fly.

Efter besöket i Corpus Christi flög Trump till Austin väster om Houston. Han valde att inte besöka de just nu mest drabbade områdena kring Houston. Beslutet motiverades med att administrationen inte vill ta resurser från redan hårt pressade organisationer och myndigheter i området.

Även Louisiana har drabbats och väntas få mer regn de närmsta dygnen.

Trumps resa kommer efter en tid av hård kritik mot presideten för polariserande uttalanden och åtgärder. Efter våldsamheterna i Charlottesville uppfattades Trump inte vilja ta avstånd från nynazister, eftersom han spelade ner de högerextrema gruppernas våld.

Kritiken hann knappt lägga sig innan Trump benådade den ökända, invandringsfientliga sheriffen Joe Arpaio som är dömd för diskriminering. Trumps besök i Texas ses därför som en chans för presidenten att anta en mer enande retorik, vilket kritiker i det egna partiet efterfrågar.

Trots att räddningsaktionerna fortfarande pågår är nämligen Harvey redan politik. Republikanerna i kongressen kan försöka binda en katastroffinansiering till Texas som en del av en större åtgärd för att få igenom en ny budget och höja skuldtaket, skriver the Hill.

När Trump och hans fru reste iväg drev twitteranvändare med Melania Trumps klädval, då hon inför resan till ovädret satt på sig ett par höga klackar som hon gick på Air Force One med. Hon bytte senare skor på flygplanet.

Vid strax efter 21 svensk tid gick polisen i Houston ut med att en av deras anställda drunknat.
