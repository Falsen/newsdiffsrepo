KD lovar miljarder till förlossningsvården

TT

Kristdemokraterna lovar 2,5 miljarder kronor till förlossningsvården de närmaste tre åren. Det är 750 miljoner kronor mer än regeringen, skriver Expressen. Pengarna ska användas till bland annat 5 000 nya förlossningsplatser, patienthotell för gravida kvinnor och ett nationellt kompetenscentrum för förlossningsvård.

Satsningen kommer att presenteras i den skuggbudget som partiet presenterar nästa månad.

– Det är så många kvinnor som upplever en enorm otrygghet inför förlossningen. Det måste vi ändra på, säger KD-ledaren Ebba Busch Thor till tidningen.

Pengarna ska också användas till att höja lönerna och för att skapa en bättre arbetssituation för undersköterskor och barnmorskor.
