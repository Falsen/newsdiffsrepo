Svensson gör återkomst i landslaget

TT

Sverige leder VM-kvalgruppen efter succésegern mot Frankrike (2—1) på Friends Arena i juni. Nu ska fotbollslandslaget försöka behålla förstaplatsen och därmed ta sig till VM-slutspelet i Ryssland.

Närmast väntar dubbla bortamatcher, först mot Bulgarien nästa torsdag och sedan Vitryssland tre dagar senare.

Förre Göteborgsmittfältaren Gustav Svensson, numera i Seattle i MLS, gick i juni ut och sade till Aftonbladet att han gärna skulle betala Janne Andersson för att komma och se honom. Det har förbundskaptenen inte gjort, men ändå tagit ut Svensson för första gången sedan han tog över.

– Jag har sett ett antal matcher via nätet, men inte varit där. Han har varit på radarn sedan förra hösten, sade Andersson.

John Guidetti skadade sig under Celta Vigos genrep inför säsongen och finns som väntat inte med. I stället valde Janne Andersson Samuel Armenteros som gjorde mål i sin landslagsdebut, 1—1-matchen borta mot Norge i juni. Armenteros, i Heracles, saknades dock i den senaste omgången i Nederländerna.

– Samuel har en lite stel ljumske vilket gjorde att han inte kunde starta i senaste matchen. Han tränar dock för fullt och ska kunna spela till helgen, sade förbundskaptenen.

Marcus Rohdén och Alexander Fransson är också tillbaka landslaget efter att ha varit utanför truppen de senaste landslagssamlingarna. Däremot är Oscar Hiljemark och Sam Larsson utanför truppen
