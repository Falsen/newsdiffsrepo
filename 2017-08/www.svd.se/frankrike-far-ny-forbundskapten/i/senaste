Frankrike får ny förbundskapten

TT

Det var inte bara Sverige som försvann i kvartfinal i sommarens EM-slutspel i fotboll. För Frankrikes förbundskapten Olivier Echouafni ledde misslyckandet till att han fick lämna sin post.

På onsdagen utsågs Corinne Diacre till hans efterträdare.

Diacre, 43, har de senaste tre åren tränat herrlaget Clermont i andraligan.

– Corinne är en mycket erfaren tränare som har skrivit på för ett långsiktigt projekt med en första stor uppgift: att förbereda laget för VM 2019 (som avgörs i Frankrike), säger förbundsordföranden Noël Le Graët.

Frankrike var en av favoriterna till EM-titeln i Nederländerna men fick respass mot England, 0–1.

Peter Gerhardsson tog över det svenska landslaget efter Pia Sundhage, men det var överenskommet sedan tidigare.
