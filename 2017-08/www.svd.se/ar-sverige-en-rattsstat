Janerik Larsson:
Är Sverige en rättsstat?

Janerik Larsson

Mycket av samhällsdebatten handlar av naturliga skäl om olika aktuella sakfrågor men då och då tas de riktigt grundläggande frågorna om hur vår rättsordning är uppbyggd upp.

I Dagens Industri idag skriver affärsjuristen Claes Sjölin om en fråga som jag ofta fått och får frågor om från företagare, nämligen hur står det till med rättssäkerheten i Sverige.

Det är ingen tillfällighet att Centrum för rättvisa och mera nystartade Rättvis skatteprocess har viktiga uppgifter att fylla.

Det Sjölin uppmärksammar är det faktum att staten (ofta i skepnad av Skatteverket) är så förtjust i att låta sina tvister hanteras av förvaltningsdomstolarna och inte av det vanliga allmänna domstolsväsendet.

Sjölin konstaterar att Högsta domstolens ordförande Stefan Lindskog i en uppsats gjort en markering om ”att allt inte står rätt till i landets förvaltningsdomstolar”.

Sjölin:

”Även om Lindskog uttrycker sig försiktigt om omogna domstolar och ger vägvisningen att den som inte fått sina rättigheter respekterade i förvaltningsdomstol kan vända sig till allmän domstol, sätter han fingret på den absurda ordning många praktiker känner sedan länge. Möjligheterna att få övergripande rättsstatliga principer prövade på ett tillförlitligt sätt skiljer sig åt mellan de olika domstolarna. I sammanhanget är det en klen tröst att en förfördelad part - efter åratal av processande i förvaltningsdomstolsvärlden utan att ha fått sina grundläggande rättigheter respekterade - kan få sin sak prövad i allmän domstol.”

Så får det rimligen inte gå till i en rättsstat, är slutsatsen.

Om konsten att misshandla företag skrev jag i maj. Här.
