Erik Thyselius:
Otydlig signalpolitik från S och MP

Erik Thyselius

Medborgarplatsen i Stockholm. Hösten 2015 utgjorde torget scenen på vilken statsminister Stefan Löfven (S) stod och högtidligt deklarerade att hans Europa inte byggde några murar. Två månader senare stod samma statsminister tillsammans med en gråtande Åsa Romson (MP) i tv och förklarade att landet nu var stängt.

Därmed var en av svensk politiks största kovändningar ett faktum. Gårdagens fascism blev miljöpartistisk policy. ”Det är skit”, var språkröret Gustav Fridolins koncisa dom över den nya partilinjen.

Klipp till i dag. Sedan förra veckan sittstrejkar en grupp människor från Afghanistan på Medborgarplatsen i protest mot att Migrationsverket verkställer utvisningar dit. Många har fått avslag på sina asylansökningar upprepade gånger och ett utvisningsstopp är deras enda chans att få uppehålla sig här lagligt. Att desperata människor gör vad de kan för att inte bli utvisade är inte konstigt och rätten att demonstrera gäller även för dem, oavsett vad man tycker om rimligheten i de krav som förs fram.

Märkligare är då att två representanter från regeringen besökte demonstrationen. I en intervju med Dagens Nyheter (12/8) förklarade migrationsministern Helén Fritzon (S) att hon ville bege sig dit för att lyssna på och besvara frågor från demonstranterna. Dock utan media närvarande eftersom hon inte ville att det skulle bli en ”stor grej”.

I samma artikel säger Fatemeh Khavari, talesperson för aktionen, att Fritzon konstaterat att hon har förtroende för Migrationsverket och deras beslut. Trots missnöjet med svaren så var Khavari ändå nöjd eftersom det av henne tolkades som att Migrationsverkets generaldirektör Mikael Ribbenvik inte kan ”säga att någon annan bestämmer”.

På sociala medier uppfattades även migrationsministerns besök som ett ställningstagande för aktionen. Fritzons deltagande bidrog därmed indirekt till att både öka trycket på Migrationsverket samt underminera Ribbenviks ställning.

Utbildningsminister Fridolin besökte även han Medborgarplatsen. Kanske för att tålmodigt förklara för demonstranterna varför den som fått avslag på sin asylansökan måste lämna landet. Kanske för att visa sitt stöd för demonstrationen. Givet att han sågat sin egen regerings flyktingpolitik är det inte konstigt att det av både kritiker och demonstranter uppfattats som det sistnämnda.

Grundorsakerna till den åtstramade flyktingpolitiken finns kvar och att det hålls manifestationer mot Migrationsverkets policyer ändrar inte på det faktumet. Det borde politikerna överlag bli bättre på att påminna väljarna om.

Både Fritzon och Fridolin borde ha haft tillräckligt gott omdöme för att inse att deras besök med största sannolikhet skulle uppfattas som ett stöd för manifestationen. Att Fritzon uttryckte en önskan om att det skulle gå att undvika medial uppmärksamhet speglar även en oroväckande naivitet. Trodde hon verkligen att hennes besök skulle gå obemärkt förbi? Det värsta i sammanhanget är de falska förhoppningar som statsrådens besök inger demonstranterna.

Signalerna till omvärlden blir märkliga. Står hela regeringen verkligen bakom den egna flyktingpolitiken, eller är det fantomsmärtor från tiden innan de rödgröna stängde gränsen som driver statsråden till Medborgarplatsen?
