Hälften av M-förbunden vill ha bort Kinberg Batra

Hannes Delling

Det var inte lantisarnas fel, upproret startade i huvudstaden, där partiledaren Anna Kinberg Batra själv stått på riksdagslistan. Enligt vad SvD erfar ville de moderata länsförbunden i Stockholms stad och län ge partiledaren Anna Kinberg Batra chansen att ”självmant och snyggt” meddela sin avgång.

Erbjudandet fick hon för knappt två veckor sedan. Om hon hade nappat hade inga avgångskrav rests mot henne. Men Anna Kinberg Batra svarade aldrig på förslaget, enigt SvD:s källor. De första öppna avgångskraven som kom mot partiledaren offentliggjordes några timmar efter att tidsfristen löpt ut.

Det började i tisdags med Solnas moderata kommunalråd Pehr Granfalk. Sedan anslöt fler och fler kommunalråd från tunga M-distrikt i Stockholm innan det mäktiga Stockholms län under onsdagen gick ut med att förtroendet för partiledaren var borta.

Efter det har avgångskraven avlöst varandra från Moderaternas 22 länsförbund, bland andra Dalarna, Uppsala och Södermanland. Sent på torsdagen meddelade Jämtland som elfte länsförbund att de ställer sig bakom avgångskravet, enligt SVT Jämtland.

Nu kräver alltså hälften av förbunden Anna Kinberg Batras avgång.

Moderatledaren själv har inte kommenterat kraven.

– Jag har inga nya besked att ge, säger Ina Kokalari på Moderaternas pressavdelning till SvD vid 22-tiden på torsdagen.

Ni har tidigare sagt att hon sitter kvar. Säger ni fortfarande det?

– Ja, det är det som gäller.

På torsdagen anslöt bland annat det viktiga partidistriktet Stockholms stad.

– Det är med blandade känslor jag meddelar att vi vill att Anna Kinberg Batra avgår, sade förbundsordföranden Joakim Larsson till SVT.

Moderaterna i Östergötland meddelade på torsdagskvällen att de vill att både Anna Kinberg Batra och hela partistyrelsen ställer sina platser till förfogande.

– I dag finns inga skäl för någon moderat att vara glad eller nöjd. Det är en dag som istället behöver markera nystart och samling, skrev distriktsordförande Christian Gustavsson på Facebook.

Han krävde partiledarens avgång offentligt redan i våras.

Västra Götaland och Västmanland gick ut med sitt stöd för Kinberg Batra. Men totalt har nu 11 av de 22 länsförbunden tagit ställning för att byta ut partiledaren. Upprorsmakarna är tillräckligt många för att kunna kräva en extrastämma för att välja en ny ledare.

Inga sådana krav har dock förts fram än. I stället har intensiva försök pågått för att få Anna Kinberg Batra att avgå självmant.

Enligt uppgifter till SvD har även flera riksdagsledamöter varit i kontakt med Kinberg Batra och uppmanat henne att avgå.

– Vill Anna Kinberg Batra ta ansvar för Moderaterna så får hon ställa sin plats till förfogande. Sedan får valberedningen sammankallas och hitta en kandidat som alla kan ställa sig bakom, säger en riksdagsledamot.

En M-källa säger att det inte finns någon möjlighet för Kinberg Batra att sitta kvar.

– Jag kan inte se något hopp eller ljus om att det här situation skulle vända uppåt för oss utan ett partiledarbyte.

Om Anna Kinberg Batra skulle avgå kan det bli ett fyllnadsval på den arbetsstämma som Moderaterna har i oktober. Men om det i stället blir en extrastämma krävs det att det finns någon som ställer upp mot partiledaren.

Men några motkandidater har inte lyfts fram än. Bland dem som nämns i spekulationerna finns ekonomisk-politiske talespersonen Ulf Kristersson och Elisabeth Svantesson, arbetsmarknads- och integrationsansvarig.

Ulf Kristersson skulle kommentera finansministerns prognoser från Harpsund under torsdagen, men fick i stället svara på frågor om han vill ta över partiet.

Han uppger att han inte är aktuell som partiledare.

– Jag vill inte spekulera, säger han till Sveriges Radios Ekot.

En tredje kandidat som nämns är förre M-försvarsministern Mikael Odenberg. Han ville inte kommentera saken under torsdagen.

Från Moderaternas partiledning var budskapet kortfattat: Anna Kinberg Batras tidigare besked om att hon tänker sitta kvar står fast.

– Vi behöver fokusera framåt, driva moderat politik och bli överens internt. Anna Kinberg Batras besked kvarstår, skriver partisekreteraren Anders Edholm i ett uttalande.

Få kollegor har annars gått ut offentligt med stöd till Kinberg Batra. En som har gjort det är tidigare M-toppen Sven Otto Littorin (M), som började vackla under torsdagen.

– Jag undrar hur länge hon orkar rent personligt. Det måste vara extremt tufft, säger han till TT.

En annan supporter som börjat vackla är Jonny Magnusson, ordförande för M i Västra Götaland, som lutar åt att det blir för svårt för Anna Kinberg Batra att sitta kvar.

– Ja, det ser dystert ut får man säga. Det är bedrövligt att Moderaterna hamnat så djupt ner i dyn, säger han.

Krav har även kommit – bland annat från Moderaterna i Malmö – om att hela partistyrelsen bör ställa sina platser till förfogande.
