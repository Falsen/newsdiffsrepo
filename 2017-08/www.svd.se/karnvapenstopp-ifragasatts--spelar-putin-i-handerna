Kärnvapenstopp ifrågasätts: ”Spelar Putin i händerna”

Jonas Gummesson

– Det här spelar Putin rakt i händerna. Det här är inte bara att säga nej till Nato. Det här är att omöjliggöra ett medlemskap i Nato under mer än överblickbar tid, och att vi för lång, lång tid sannolikt lemlästar oss själva i säkerhetspolitiskt avseende, säger försvarsutskottets ordförande Allan Widman (L).

KD:s försvarstalesman Mikael Oscarsson beskriver konventionen som ett ”fatalt slag i luften”.

– Vi är självklart emot kärnvapen, men det här är mycket allvarligt och inte alls verklighetsförankrat.

Varför inte det?

– Finlands skäl att inte vara med är att det tar bort Natooptionen. USA skulle inte kunna försvara Sverige längre om vi skriver under konventionen, och inte vara med på Auroraövningen till exempel.

Konventionen om kärnvapenstopp öppnas för undertecknande i New York den 20 september. Utrikesminister Margot Wallström säger till SvD att ”kärnvapen är det enskilt största hotet mot mänskligheten”, men att ”det pågående nedrustningsarbetet går för långsamt” och att det ”behövs nya initiativ”.

– Sveriges och regeringens inställning till dessa vapen är sedan länge väl kända, säger utrikesministern.

Enligt ett internt UD-dokument, som SvD har tillgång till, har regeringen under förhandlingarna om konventionen strävat efter att ”klargöra det svenska ställningstagandet som ett naturligt inslag i etablerad svensk säkerhetspolitik”.

”Sveriges engagemang har varit logiskt i ljuset av traditionell svensk politik för internationell nedrustning, stöd till det humanitära perspektivet och att Sverige av princip inte ställer sig utanför FN-mandaterade multilaterala förhandlingar.”

Samtidigt utesluter konventionen kärnvapen på svensk mark. Ett argument som förts fram under beredningen i regeringskansliet, där även försvarsdepartementet och berörda myndigheter deltar, är att det i sin tur får negativa konsekvenser.

– Risken är att bilaterala försvarsavtal med viktiga Natoländer raseras av konventionen, säger en källa till SvD.

Margot Wallström till SvD:

– Vår första analys visar att våra bi- och multilaterala försvarssamarbeten inte påverkas av ett kärnvapenförbud.

Enligt Wallström kommer regeringen nu att ”genomföra en grundlig analys av konventionens konsekvenser”. I en I en debattartikel i SvD nyligen skrev utrikesministern att arbetet bedrivs med ”inriktning att kunna underteckna”.

– Frågan är vilka bakomliggande bedömningar som har gjorts. Vad säger försvarsdepartementet och Försvarsmakten, hur påverkar detta våra relationer till våra partners. Det här är saker regeringen har en skyldighet att förklara, säger Moderaternas försvarstalesman Hans Wallmark.

I riksdagen kan S-MP-regeringen räkna med stöd även från Vänsterpartiet. Men för att få igenom en proposition som godkänner, ratificerar, konventionen och gör den juridiskt bindande krävs stöd från ytterligare minst ett parti. Antingen direkt eller genom nedlagda röster.

Enligt vad SvD erfar har UD bjudit in både Centern och Moderaterna för samtal med kabinettssekreterare Annika Söder nu i veckan för att närmare försöka förankra S-MP-regeringens ställningstagande.

Hans Wallmark (M) till SvD:

– Vi är i grunden väldigt skeptiska. Det här skulle skapa disharmoni med våra traditionella allierade.

Av vilket skäl?

– Av EU:s medlemsstater är det utöver Sverige bara Österrike och Irland som har varit pådrivande i den här processen. Det vore djupt olyckligt om regeringen ställde riksdagen inför ett fullbordat faktum.

Centern anser att det var rätt av regeringen att delta i förhandlingarna om ett kärnvapenstopp.

– Det är viktigt att vi arbetar för att nedrusta och avveckla kärnvapen men vi måste hantera det på ett sätt som gör att vi inte sätter vapen i händerna på de som hotar oss. Nu avvaktar vi att vi får ta del av regeringens bedömning, säger Kerstin Lundgren (C), ledamot i utrikesutskottet, till SvD.

SD har inte svarat på SvD:s frågor om konventionen.
