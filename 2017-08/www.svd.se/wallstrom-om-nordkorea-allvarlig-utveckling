Wallström om Nordkorea: Allvarlig utveckling

TT

Nordkoreas provskjutning av en robot över Japan är "en uppenbar provokation" och "en allvarlig utveckling", skriver Sveriges utrikesminister Margot Wallström (S) i ett uttalande, där hon också uttrycker att Sverige delar Japans oro.

"Det är mycket angeläget att FN:s säkerhetsråd genast samlas för att diskutera den senaste utvecklingen. Vi uppmanar Nordkorea att avstå från ytterligare provokativa handlingar. Nordkorea bör omedelbart fullgöra sina internationella förpliktelser och inleda en fullständig, verifierbar och oåterkallelig avveckling av sitt kärnvapen- och robotprogram", skriver Wallström.

"Det är nu viktigare än någonsin att vidta åtgärder för att minska spänningarna och risken för missförstånd och misstag", fortsätter hon.
