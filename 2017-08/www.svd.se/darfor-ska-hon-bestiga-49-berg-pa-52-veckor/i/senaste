Därför ska hon bestiga 49 berg på 52 veckor

Joanna Drevinger

Varför gör du detta?

– Jag älskar berg och jag älskar att klättra. För ett år sedan blev jag lämnad av min man, sex veckor efter att vi hade gift oss. Jag har ingen familj och all tid, säger Emma Svensson, som när hon inte bestiger berg arbetar som fotograf.

Hur kom du på idén?

– Det var helt spontant. Jag besteg Elbrus i början av augusti och när jag kom hem blev jag rastlös och fick idén att jag skulle bestiga de högsta berget i respektive europeiskt land. Med Elbrus i Ryssland hade jag klarat av det högsta men inte det svåraste, som är Shkhara i Georgia.

Sedan dess har Emma Svensson bestigit bland annat Mont Blanc men också berg i Estland, Lettland, Litauen och Vitryssland. Nu förbereder hon sig inför en sju veckor lång bergsturné då hon hoppas att beta av ett antal bergstoppar. Totalt så kommer hon att lägga hälften av sin tid på projektet det kommande året, under resten av tiden fortsätter hon att arbeta som fotograf.

Kommer du att genomföra projektet helt ensam?

– På vissa berg måste man ha guide. Dessutom så träffar man nya människor hela tiden, och de allra flesta är trevliga. Men alla som vill följa med på något berg är välkomna att kontakta mig. Jag letar efter nya äventyrskompisar.

I vilken ordning tar du bergen?

– Jag tar de högsta bergen först, sedan blir det mer eller mindre en paus över vintern, förutom Ben Nevis som ligger i Storbritannien där jag kommer att isklättra. I april blir det Medelhavsländerna och nästa sommar väntar bergen i Norden och östra Europa.

Hur förbereder du dig?

– Jag har tränat med guider på glaciärer både på Nya Zeeland och i Chamonix. Bestigit ett par 4000-meters toppar, tränat löpning, klättring och gått upp och ned för Hammarbybacken med tung ryggsäck. Men jag räknar med att utveckla både teknik och fysik under projektet så jag har en möjlighet att klara även det svåraste berget.

Hur finansierar du detta äventyr?

– Det är en dyr hobby, med kostsam utrustning och jag kommer väl länsa mitt sparkonto och ruinera mig på detta. Men jag har också lyckats skaffa en sponsor.

Vad ser du mest framemot?

– Hela äventyret. Jag är så taggad och peppad och längtar till veckorna då jag ska få resa runt och göra detta på heltid.
