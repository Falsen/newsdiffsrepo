Man sköts i Tensta: "Inte uppsåtligt dödande"

TT

Brottsrubriceringen för dödsskjutningen i Tensta i fredags har ändrats. Polisen inledde en förundersökning gällande mord. Men när kammaråklagare Anna Lilje på tisdagen lämnade in häktningsframställan löd brottsrubriceringen grovt vållande till annans död och grovt vapenbrott, skriver Dagens Nyheter.

– I nuläget gör vi bedömningen att det inte handlade om ett uppsåtligt dödande. Det är de uppgifter som den nu begärde häktade lämnat i förhör i kombination med den avlidnes skador som gör att brottrubriceringen justerats, säger Anna Lilje till tidningen.

Några andra detaljer vill hon inte gå in på. Offret och gärningsmannen kände varandra och den huvudmisstänkta höll med största sannolikhet också i vapnet, enligt åklagaren. Men motivet och händelseförloppet är fortfarande oklart.

Häktningsförhandlingen hålls i Solna tingsrätt under tisdagseftermiddagen.
