Centern: Skärp lagen för att skapa vårdfrid i Sverige



”Man sitter i kassan och så kommer någon helt plötsligt och tar en stol och svingar in den i glasväggen för att man fått vänta länge.” Orden kommer från Annelie Drevstam-Norling, sjuksköterska på Södersjukhusets akutmottagning, som i Sveriges Radio berättar om hur den alltmer våldsfyllda vardagen kan se ut inne på sjukhuset.

Hennes berättelse är tyvärr inte unik. Den senaste tiden har vi hört hur sjuksköterskor runtom i landet vittnar om hur personalen utsätts för våld och hot. I en undersökning utförd av Arbetsmiljöverket anger nästan hälften av alla sjuksköterskor att de utsatts för hot eller våld i sin yrkesutövning. Det är långt över genomsnittet bland svenska arbetstagare.

Situationen har lett till att sjukskrivningarna inom vård och omsorg ökat lavinartat. På fyra år har antalet sjukskrivningar på grund av hot eller våld ökat med över 40 procent, enligt siffror från Arbetsmiljöverket. Människor som sliter i vården mår så dåligt av den våldsamma och hotfulla miljön att de inte klarar av att jobba. Välfärden förlorar värdefull och bokstavligt talat livsnödvändig kompetens.

Detta är en utveckling som ovillkorligen måste brytas. Utöver otrevligheter är det också fråga om rent kriminellt beteende. Våld, hot och trakasserier är redan i dag lagbrott. Men det finns anledning att titta på hur lagen kan förstärkas för att ge personalen inom vård och omsorg extra skydd. Det måste råda vårdfrid i Sverige, där sjukhus och andra vårdinrättningar anses vara fredade platser.

Vi i Centerpartiet vill därför att brott i form av hot, trakasserier eller rent våld bör straffas hårdare när de sker i en vårdmiljö. Dessa brott är allvarliga i sig, men blir särskilt samhällsfarliga när de hindrar vårdpersonalen från att göra sitt viktiga arbete.

Både Centerpartiet och Alliansen har tidigare föreslagit att blåljuspersonal på utryckning ska omfattas av samma skydd som polisen, det så kallade tjänstemannaskyddet, så att lagen om hot och våld mot tjänsteman omfattar även denna personal. I ljuset av den utveckling vi ser inom vården bör också vårdpersonalen innanför sjukhusens väggar inkluderas i den lagstiftningen.

Det räcker dock inte med hårdare straff. Polisen måste också få resurser att agera mot de brott som sker. Centerpartiet har i flera år anslagit stora resurser till polisen. Efter tre år vid makten har regeringen äntligen vaknat och meddelat att polisen kommer få mer pengar. Regeringens passivitet i polisfrågan har dock redan gjort skada och en stor del av de nya pengarna kommer gå till att betala underskott i polisens budget.

Men resurser betyder inte så mycket om det inte finns personal att tillgå. Poliserna är för få, många slutar och det tar tid att utbilda nya. Detta är ett akut problem som måste lösas direkt. Om inte polisen med sin egen personal klarar av att säkra tryggheten hos våra vårdgivare måste de ta hjälp av säkerhetsföretagen och bemanna upp med ordningsvakter där det behövs.

Det behövs nu ett orubbligt och tydligt stopp mot denna typ av brottslighet i så känsliga miljöer som våra sjukhus. Vårdpersonalen förtjänar samhällets stöd till hundra procent. Deras trygghet är allas trygghet.

Johan Hedin (C)

rättspolitisk talesperson

Gustav Hemming (C)

landstingsråd i Stockholms län
