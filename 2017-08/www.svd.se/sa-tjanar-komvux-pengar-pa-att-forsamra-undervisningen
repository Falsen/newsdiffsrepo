”Så tjänar Komvux pengar på att försämra undervisningen”



Jag är lärare på Åsö vuxengymnasium i Stockholm, en kommunal enhet som de senaste åren mött en ansenlig konkurrens från privata anordnare. Detta har gett synliga resultat. Kuratorstjänsten har försvunnit. Å andra sidan har skolan anställt en person som arbetar med marknadsföring.

Riktig illa har det blivit med själva klassrumsundervisningen.

Så här går det till när min skola lärt sig av de kommersiella aktörerna hur man bär sig åt för att förstärka inkomstsidan:

Kursernas timplaner kortas. En 100-poängskurs i ämnet samhällskunskap innebar i början av 2000-talet 80 timmars klassrumsundervisning som sträckte sig över en termin. När privatägda skolor skar ner på timtalet (i vissa fall ända ner till 30 lektionstimmar) för att skära ner på kostnaderna dröjde det inte länge förrän Åsö började göra likadant. För att hejda denna kapplöpning mot botten beslöts i Stockholm att timtalet i kurserna inte fick understiga 55 procent av kurspoängen. Minst 55 timmars undervisning skulle således ges i en 100-poängskurs.

Detta krav gällde dock inte distanskurser, som det nu blev en massiv satsning på, först av de innovativa privata skolorna.

En distanskurs innebär att studenten använder en digital plattform, får några inlämningsuppgifter samt måste komma till ett eller ett par provtillfällen. Eftersom skolan får betalt av kommunen för varje elev som slutför en kurs med betyg gäller det att sätta så många betyg som möjligt. Och nu har uppfinningsförmågan och det verkliga lurendrejeriet blomstrat. På Åsö vuxengymnasium har vi efter modell från de vinstdrivande skolorna skapat femveckorskurser på distans. Vad som inte framgår i kurskatalogen är att en enda sådan kurs på 100 studiepoäng innebär studier på heltid. En elev som hoppas kunna fixa kursen vid sidan av andra kurser eller ett jobb upptäcker att det inte går, även om skolorna av kostnadsskäl inte är särskilt krävande. Effekten blir därför att merparten av de studerande inte blivit färdiga med kursen när de fem veckorna förflutit. Ändå får de betyg. Betyget blir F (= icke godkänt) och skolan får sin betygspeng.

Detta är ett kvalitétskrav som kommunen ställer: Skolan får bara betalt för de elever som slutfört kursen med betyg. Och ett godkänt betyg ger mer pengar än ett F.

Eleven som fått ett F fortsätter studera sin kurs på distans men för skolans del har hen skrivits in på en ny femveckorskurs. När denna är slut kan det bli ett nytt F och mer pengar till skolan. Eleven skrivs in på en tredje kurs och om eleven då får ett godkänt betyg, till exempel B eller D, inhöstar skolan pengar en tredje gång.

Det finns nu en regel som skulle kunna hindra skolan för att bete sig så här. Principen är nämligen att en elev som blivit underkänd inte omedelbart kan börja en ny kurs. Undantag från denna princip är om det finns särskilda skäl som gör det pedagogiskt motiverat. Vi lärare har därför fått lära oss ett nytt ord.

Vi uppmanas att ”peddrecka”.

Undantaget blir huvudregel. Lärarna uppmanas av skolledningen att ge en pedagogisk rekommendation, en pedrek, för varje F-elev, som då skrivs in i nästa kurs.

Detta bedrägliga förfarande beror nu inte på att skolledningen är ond. Varje rektor har budgetansvar.

Komvux har varit en av de få platser där integration sker. Men undervisning i klassrum där elever från Skärholmen och Bromma möts är på väg att dö ut av ekonomiskt kalkylerande. Problemet kommer inte att lösas med ett hårdare regelverk och kvalitetskontroll. Vinstintresset utvecklar hela tiden sätt att tolka reglerna så att intentionerna går om intet. Konkurrensen med de kommersiella skolorna förstör även kommunernas egna. För att minimera avbrott (som inte ger skolan några pengar) släpps åtskilliga igenom med godkända betyg. Och vi får hoppas att de lär sig mer på universitetet istället.

Vuxenutbildningen måste befrias från vinstintresse och konkurrens och åter bli ett svar på samhällets behov i stället för elevernas efterfrågan på en quick-fix.

Ingvar Sundén

lärare i samhällskunskap och sociologi på Åsö Vuxengymnasium
