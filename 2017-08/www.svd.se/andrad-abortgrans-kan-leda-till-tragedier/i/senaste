”Ändrad abortgräns kan leda till tragedier”



Nya berättelser om läkare som försöker rädda liv på sent aborterade foster har åter aktiverat en debatt om tidsgränsen för abort i Sverige. På SvD Debatt (22/8) skriver professorn och överläkaren Lena Hellström-Westas att den övre tidsgränsen för abort bör sänkas med en vecka, för att tydligare göra skillnad på foster som aborterats och på foster som är för tidigt födda.

I Sverige genomfördes förra året ungefär 38000 aborter. Bara 142 av dessa genomfördes i vecka 21, det vill säga den sista vecka som debattörer nu vill dra in. Det är viktigt att känna till att Socialstyrelsen bara beviljar abort under extrema omständigheter i dessa sena fall. Vid det laget är det dessutom i många fall mycket bråttom för att hinna genomföra en abort inom den tillåtna tidsramen, eftersom det oftast är först vid ultraljudet som föräldern får veta att fostret har allvarliga skador. Därför blir debatten missvisande, när debattörer beskriver att det samtidigt ligger aborterade foster i en sal och friska förtidigtfödda spädbarn i en annan, som om dessa vore jämförbara och att det bara handlar om föräldrarnas intention och några dagars glapp.

Att dra in på denna sista vecka skulle innebära en risk att föräldrar tvingades bära ett foster med svåra skador graviditeten ut, i vetskap om att det inte skulle överleva. När debatten nu väcks om det traumatiska förlopp som en sen abort kan innebära, så måste denna sjukvårdshändelse ställas mot den tragedi som det skulle innebära att dra ut på ett så känslomässigt traumatiskt och dödsdömt förlopp. Ibland finns det inga vinnare och inga lyckliga slut. Aborter är sällan solskenshistorier, utan livsavgörande och svåra beslut, som förtjänar den största respekt från samhället.

Kan två individer få plats i en kropp så måste det också gå att hålla två tankar i ett huvud. Det går att värna respekten för människovärdet och vilja hålla nere aborttalen och samtidigt försvara den grundläggande rättigheten att avbryta en graviditet. Det är en av de viktigaste feministiska landvinningarna i modern tid och helt avgörande för jämställdheten och för kvinnors möjligheter att planera och leva sina liv i frihet. Det handlar också om barns rätt att vara önskade och älskade när de kommer till oss.

Det finns tyvärr en kärlekslöshet i vårt samhälle som gör att inte alla barn ses som lika mycket värda, och den kan yttra sig på många vis i ett barns liv. Negativa attityder mot normbrytande kroppar breder ut sig i samhället, med konsekvenser för många föräldrars val att göra abort. Dessa attityder, som av många kallas funkofobi, behöver vi komma till rätta med. Om vi menar allvar med att hålla barnens bästa för ögonen så borde vi sluta räkna veckor och i stället diskutera varför samhället inte gör mer för att stödja de föräldrar som vill behålla barn som behöver särskilt stöd, eller på andra sätt avviker från normen.

Så kan vi få ner de sena aborttalen utan att göra inskränkningar i förälderns rätt att avbryta graviditeten. Debattens snäva fokus på enskilda aborter leder till att vi mister den så avgörande kontexten: Vi måste bygga ett samhälle som är välkomnande för flera sorters kroppar, där föräldrar känner sig trygga med och entusiastiska även inför att få barn som har särskilda behov eller ett normavvikande utseende.

Anna Ardin

förbundsstyrelseledamot Socialdemokrater för tro och solidaritet

Mattias Irving

medlem i Hjärta – Troende Socialdemokrater i Stockholm
