”Varför öppna för springnotor i byggbranschen?”



Den svenska regeringen med arbets­marknadsminister Ylva Johansson (S) i spetsen vill lagstifta om ett huvudentreprenörsansvar. Det innebär att löneansvaret för en byggarbetare ligger på huvudentreprenören, inte nödvändigtvis på det företag där byggarbetaren har sin anställning.

Med enkla ord betyder det att om du äter på restaurang, låter du bordsgrannen betala för måltiden medan du själv slinker ut genom bakdörren. Varför vill arbetsmarknadsminister Ylva Johans­son göra det lagligt att ta springnota i byggbranschen?

Om ingenting görs kommer lagstiftningen om huvudentreprenörsansvar träda i kraft den 1 juni 2018. Lagstiftningen kommer omkullkasta principen om att en arbetsgivare endast är löneansvarig för sin egen personal. Detta är en främmande ansvarsmodell i svensk arbetsrätt. Riskerna är tydliga: när det primära löneansvaret som en arbets­givare har mot sina byggarbetare saknas finns en möjlighet för oseriösa aktörer att ducka från löneansvaret, medan de seriösa företagen som vill göra rätt för sig får betala för smitarna. I praktiken kommer en arbetstagare som inte får lön från sin egen arbets­givare, kunna vända sig till ett annat bygg­företag med sina löneanspråk.

Är det så det ska fungera på den svenska arbetsmarknaden?

Lagen om huvudentreprenörsansvar riskerar påverka ansvaret för personalen i bygg­företagen, samtidigt som den rubbar den nu gällande ansvarsfördelningen i affärsrelationen mellan byggentreprenörer. Detta medför att man kommer att få sämre och senare betalt av sin uppdragsgivare. Uppdrags­givaren kommer också belastas av en oförutsedd kostnad för någon annan arbetstagare och denna risk kommer att påverka prisbildningen för det färdigställda byggprojektet. Kostnaden för byggprojekt lär därmed öka, i ett läge där vi har en omfattande bostadskris.

Arbetsmarknadsministern försöker komma åt ett problem som inte finns. Snarare blir en direkt följd av ett huvudentreprenörsansvar att arbetsgivaransvaret i praktiken omintetgörs. Redan i dag finns lagregler, myndig­heter och domstolar för den situationen att ett företag inte betalar lön till sina anställda. Genom förslaget övervältras ansvaret från dessa myndigheter och domstolar till seriösa företag. Löneansvaret anonymiseras så till den grad att det underminerar ett ansvars­tagande hos arbetsgivaren själv.

Vi vill påminna arbetsmarknadsministern att Sveriges Byggindustrier och Byggnads­arbetareförbundet redan har tecknat ett kollektivavtal för att hantera frågor om entreprenörsansvar inom ramen för den svenska model­len. Det vore olyckligt, för att inte säga en betydande inskränkning av denna partsmodell, som regeringen säger sig vilja värna, om detta regleras genom lagstiftning i stället för i kollektivavtalen.

Bakgrunden till regeringens förslag var från början att skydda utländska medborgare som tillfälligt arbetar i Sverige. Redan det ­första förslaget fick bakläxa av EU-kommis­sionen för att det ansågs vara diskriminerande för utländska aktörer. Förslaget skulle även utgöra ett konkurrenshinder på den inre marknaden. Trots detta har regeringen valt att gå vidare och fullfölja tanken om huvudentreprenörsansvar. Ylva Johansson vill att ansvaret omfattar hela den svenska byggmarknaden.

Arbetsmarknadsministern rör om i grytor som redan är färdiglagade. Förslaget om huvud­entreprenörsansvar innebär en nitisk överimplementering av EU-lagstiftning. Svenska arbetsgivare och svenska arbets­tagare kommer att drabbas hårt om detta förslag går igenom. Därför tycker vi att förslaget bör slängas i papperskorgen. Svensk bygg­industri mår bäst med eget ansvar.

Mats Åkerlind

tf vd Sveriges Byggindustrier
