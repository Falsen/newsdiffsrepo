Erik Zsiga:
Boulevarden visar att terroristerna förlorar

Erik Zsiga

För en vecka sedan slog terrorister till på La Rambla i Barcelona. Vi kan mönstret nu: Radikaliserade islamister med fordon dödar och skadar oskyldiga, sprider panik och oro. Det har hänt på Drottninggatan i Stockholm, Kurfürstendamm i Berlin och Promenade des Anglais i Nice. På boulevarder.

Det är ingen slump. Jag antar att målen främst väljs eftersom terroristerna kan optimera sin vidriga ekvation – maximerad skada med minimerade insatser. Men boulevarden som sådan är också laddad med det öppenhetens fiender hatar.

Boulevarden är nog den allra starkaste symbolen för den öppna staden. Och den öppna staden är i sin tur den starkaste symbolen för det öppna samhället. Boulevarden påminner om att det finns en omvärld utanför staden. Den leder dit och bjuder in andra därifrån att komma.

Boulevarden finns därför att människor möts. Och den skapar möten. Det är en plats för rörelse, strävan, utbyte, nyfikenhet och glädje. Den kantas av butiker, kontor, teatrar och restauranger vars affär och konst det är att erbjuda varor, uttryck och idéer från andra delar av världen.

Den gängse sinnebilden av boulevarden är nog den parisiska. Paris moderna stadsbild skapades i 1800-talets mitt av Georges-Eugène Haussman. Avenyer benämndes de gator som gick från stadskärnan och utåt. Boulevarderna gick runt stadskärnan. Därför byggdes flera av Paris boulevarder på de stadsmurar som hade tappat sitt syfte. Medeltidens borgare reste murar för att säkra stadens fortlevnad. För den moderna stadens borgare var just nyfikenheten på omvärlden nödvändig för fortlevnaden.

Den franska filosofen René Descartes lär ha skrivit om 1600-talets Amsterdam att en storstad är ”en inventering av det möjliga”. I så fall är det boulevarden som strukturerar, underlättar och realiserar det möjliga.

Boulevarden har också varit den typiska scenen för de paradoxer som gör staden – offentlighet och anonymitet, misär och överflöd, framgång och dekadens. Därför har den varit lätt att förtala. ”Boulevardpress” blev skällsord för sensationsmedia. ”Att gå på gatan” blev en omskrivning för prostitution. Det var också ett sätt att angripa boulevarden som symbol för det liberala samhället.

Men så gör öppenhetens fiender tydligt för oss var konfliktlinjen går.De kommunistiska makthavarna i Östtyskland försökte desperat förhindra folket från att fly. Det var bara möjligt genom att bygga Berlinmuren. Muren skar brutalt av boulevarderna. Genomfartsgator blev återvändsgränder. Människor skulle inte kunna röra sig och mötas.

Det höll i ett kvartssekel. I dag rör sig människor fritt över boulevarderna igen. Var muren gick kan man knappt se. Och högerradikala Alternative für Deutschland har backat rejält sedan dådet på Kurfürstendamm.

Så kommer det att sluta även för terroristerna. Boulevardens idé är starkare än den hos öppenhetens fiender. Det är ju därför människor från hela världen och med all möjlig världssyn – öppen och sluten – kommer fortsätta att åka till Barcelona. Bara för att njuta boulevardens eftermiddagssol.
