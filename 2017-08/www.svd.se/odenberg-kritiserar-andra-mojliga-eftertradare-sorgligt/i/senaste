Odenberg kritiserar andra möjliga ledare: ”Fladdrigt”

Erik Jerdén

Moderaternas före detta försvarsminister Mikael Odenberg skriver i ett Facebook-inlägg att han anser att det var rätt av Anna Kinberg Batra att avgå.

”Anna satte sitt parti framför sin person. Därför var det inte bara oundvikligt, utan också rätt av henne att idag meddela sin avgång. Men sorgligt är det att det slutade så här”, skriver han.

Han skriver också att Moderaternas kris inte handlar om en enskild person.

”I grunden handlar den om att partiet under mandatperioden har varit vilset, fladdrat planlöst mellan olika ställningstaganden, visat ett påfallande dåligt parlamentariskt handlag och därtill oskickligt hanterat de politiska realiteterna”, skriver han.

Han pekar ut flera av de andra personerna som lyfts fram som möjliga efterträdare till Kinberg Batra som ansvariga för krisen.

”Hon har ofrånkomligen haft det yttersta ansvaret men hon delar det med Ulf Kristersson, Elisabeth Svantesson, Tomas Tobé och andra som har ingått i partiledningen”, skriver Odenberg.

Ulf Kristersson har, tillsammans med Elisabeth Svantesson, pekats ut som de hetaste kandidaterna till att efterträda Kinberg Batra. I ett Facebook-inlägg skriver han att Moderaterna nu måste inleda en seriös process för att hitta en partiledare som hela partiet kan enas kring.

”Frågan om vilken roll jag själv kan komma att spela för Moderaterna i framtiden har inget svar idag. Den diskussionen kommer jag föra i våra interna samtal, och bara där”, skriver han.

Han tar också på sig delar av ansvaret för Moderaternas kris.

”Vi är många som bär ansvar för att moderaterna nu befinner sig i det här läget. Våra bekymmer varken börjar eller slutar med Anna”, skriver han.

Moderaternas förra partisekreterare Tomas Tobé är en annan som har nämnts i spekulationerna om möjliga efterträdare. Även han har kommenterat Kinberg Batras avgång på Facebook.

”Jag vet hur hårt hon slitit och att hon var redo att slutföra uppgiften men det var inte längre möjligt. Ett starkt och värdigt avskedstal”, skriver han.

Mikael Odenberg var försvarsminister i ett år i Fredrik Reinfeldts första alliansregering 2006 till 2007 – under en tid då försvaret av hans chef sågs som ett ”särintresse” och var lågprioriterat.

Nya sparkrav fick Mikael Odenberg att kalla till presskonferens och avgå – något som gav honom kredd hos försvarsvänliga gammelmoderater och ett rykte som rakryggad.

Nu har flera röster pekat på att Odenberg skulle kunna vara en kandidat till att ta över Moderaterna. Han fick bland annat stor uppmärksamhet när han sågade Anna Kinberg Batras SD-besked på DN debatt och uppmanade henne att regera med S i stället.

Ulf Kristersson är i dag Moderaternas ekonomisk-politiske talesperson och får därmed automatiskt ett stort medieutrymme.

Men Ulf Kristersson är ingen Anders Borg, som toppade förtroendelistorna. M har även fått se hur förtroendet för den ekonomiska politiken minskat – alltså Kristerssons ansvarsområde.

Han har tydliga kopplingar till Fredrik Reinfeldt, vars politik många M-toppar tagit avstånd ifrån. Han var socialförsäkringsminister i Reinfeldts andra regering.

Mikael Odenberg skriver till SvD att han inte har några ytterligare kommentarer utöver det han skrivit på Facebook.

SvD söker de möjliga efterträdarna till Anna Kinberg Batra.
