Odenberg kritiserar andra möjliga efterträdare: ”Sorgligt”

Erik Jerdén

Moderaternas före detta försvarsminister Mikael Odenberg skriver i ett Facebook-inlägg att han anser att det var rätt av Anna Kinberg Batra att avgå.

”Anna satte sitt parti framför sin person. Därför var det inte bara oundvikligt, utan också rätt av henne att idag meddela sin avgång. Men sorgligt är det att det slutade så här”, skriver han.

Han skriver också att Moderaternas kris inte handlar om en enskild person.

”I grunden handlar den om att partiet under mandatperioden har varit vilset, fladdrat planlöst mellan olika ställningstaganden, visat ett påfallande dåligt parlamentariskt handlag och därtill oskickligt hanterat de politiska realiteterna”, skriver han.

Han pekar ut flera av de andra personerna som lyfts fram som möjliga efterträdare till Kinberg Batra som ansvariga för krisen.

”Hon har ofrånkomligen haft det yttersta ansvaret men hon delar det med Ulf Kristersson, Elisabeth Svantesson, Tomas Tobé och andra som har ingått i partiledningen”, skriver Odenberg.

Mikael Odenberg var försvarsminister i ett år i Fredrik Reinfeldts första alliansregering 2006 till 2007 – under en tid då försvaret av hans chef sågs som ett ”särintresse” och var lågprioriterat.

Nya sparkrav fick Mikael Odenberg att kalla till presskonferens och avgå – något som gav honom kredd hos försvarsvänliga gammelmoderater och ett rykte som rakryggad.

Nu har flera röster pekat på att Odenberg skulle kunna vara en kandidat till att ta över Moderaterna. Han fick bland annat stor uppmärksamhet när han sågade Anna Kinberg Batras SD-besked på DN debatt och uppmanade henne att regera med S i stället.

Han vann kanske framför allt många gammelmoderaters röst när han 2015 sågade Decemberöverenskommelsen som han kallade för en ”intellektuell härdsmälta”. Han avslutade sitt inlägg den gången med orden ”Shame on you!”.

Mikael Odenberg har de senaste åren varit generaldirektör för Svenska Kraftnät samt ordförande för Karolinska institutet – en post han tillträdde efter Macchiarini-skandalen.
