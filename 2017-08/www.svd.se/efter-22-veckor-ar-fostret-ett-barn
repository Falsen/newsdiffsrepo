Maria Ludvigsson:
Efter 22 veckor är fostret ett barn

Maria Ludvigsson

Jag är emot abort, men för rätten att göra abort. Därför är Svt:s reportage om läkare som försöker rädda foster aborterade i vecka 22 gripande (svt.se 17/8).

Svensk abortlagstiftning tillåter abort fram till vecka 22. Sista dagen för abort är 21 veckor och sex dagar. Under 2015 påbörjades 142 aborter under graviditetsvecka 21.

Samtidigt har vi en neonatalvård i världsklass, 40 procent av alla barn som föds i vecka 22 överlever.

Tidsutrymmet mellan rätten att göra abort och gränsen för när 40 procent av för tidigt födda kan räddas är en dag. Det är 24 avgörande timmar som borde få oss att ställa så många frågor vi bara kan.

Det är bara i genomtänkta och ärliga samtal vi kan förbereda oss på det icke önskvärda som kan hända. Det möjliga som vi helst inte tänker på. Men talar vi om sådant alls?

I Eskilstuna har överläkare Katarina Strand Brodd flera gånger försökt rädda livet på barn som överlevt en sen abort. Hon förklarar ”träffar jag ett akut sjukt barn så vill jag hjälpa det” (svt.se 17/8).

Hennes erfarenheter uppmärksammades av Svt när Svensk förening för obstetrik & gynekologi ansåg att hon gjorde fel.

Föreningens ordförande, Andreas Herbst, menar att det är fel att rädda aborterade foster eftersom ”patienten har fått tillstånd från Socialstyrelsens rättsliga råd, och avsikten är att hon inte ska bli förälder”.

Han menar att man inte ska driva fram en extremt tidig förlossning ”där man sen försöker få liv i detta foster eller barn till varje pris”.

Det är gåtfullt. Vår neonatalvård räddar varje dag liv på för tidigt födda. Vår civilisation och vår gemensamma uppfattning om vad som är rätt, möjliggör och kräver att vi räddar barnens liv ”till varje pris”.

Katarina Strand Brodd beskriver sitt val: ”Hen rörde sig och pep, kved litegrann och viftade med armar och ben och hjärtat slog ju också. Så jag gjorde vad jag kunde för att hjälpa barnet med andningen och det man gör med extremt tidigt födda barn.”

Hur, och av vem, avgörs när det är rätt att till varje pris rädda ett barn som bara är 22 veckor?

Jag tror att det officiella och tekniska svaret är Socialstyrelsen. Efter 22 veckor anses fostret kunna överleva utanför mamman, räknas i juridisk mening som barn, får rätt till vård och folkbokförs med personnummer. Något hårdraget får svensken människostatus då. En dag tidigare anses barnet fortfarande vara ett foster.

Socialstyrelsen har som regel sista ordet i det officiella Sveriges moraliska dilemman. Det är så vi försökt rusta oss för att klara svåra frågeställningar. Men det är inte tillräckligt. Samhällsdebatten fyller en viktig funktion, men hanterar inte frågor som berör aborträtten väl nog. Varje abortdiskussion verkar stanna vid den juridiska aspekten.

Det finns också behov att diskutera aborter som något påverkbart. Vad krävs mer än preventivmedel och upplysning för att fler ska slippa genomgå abort? I höstas togs frågan upp i ett inslag i Aktuellt.

RFSU:s förbundsordförande, Kristina Ljungros gästade studion. Hon var kritisk till de ideella organisationer som i Ryssland gav ekonomiskt och socialt stöd till gravida för att de skulle slippa genomgå abort. Ljungros såg det som ett hot mot aborträtten. Civilsamhällets funktion och förmåga ställdes i motsats till juridiska rättigheter. Några motfrågor ställdes inte.

2016 mottog Socialstyrelsen 598 ansökningar om abort efter vecka 18. Det är inte svårt att hålla med Katarina Strand Brodd när hon säger att ”det måste bli ett slut på aborter som rinner över i vecka 22”.
