På drift
Omtumlande när ”Mona” går från barn till villebråd

Marit Furn

”Om Knausgård kunde döpa sina sina böcker till ’Min kamp’ så kan väl jag kalla min för ’På drift’.”

Det är Marianne Lindberg De Geers egen kommentar till titeln som hon snott från Jack Kerouacs beatnikklassiker. Under sin långa karriär som konstnär har hon ofta lånat element från andras verk. Så varför sluta nu när hon som 71-åring debuterar som romanförfattare?

Mycket mer än titeln har inte de båda romanerna gemensamt, för den som är på drift nu är inte en ansvarslös liftare, utan den unga Mona, som växer upp i en förvirrande värld.

Mona kastas ut i livet likt någon som utan förvarning puttas utför en grusig backe. Att bromsa går inte. Så för att inte falla handlöst återstår bara att sätta ena foten framför den andra, i allt snabbare takt, och bara hoppas att något ska uppenbara sig längre ner som kan ta emot och fånga in. En varm famn, en vänlig röst, något.

De människor som kommer i Monas väg har sällan det hon behöver. Även de som först verkar bry sig om henne kan i en handvändning byta roll och bli en fara. Inte minst de olika män som Mona, likt det övergivna barn hon är, genast tyr sig till. Trevliga möten övergår i plötsliga övergrepp och våldtäktsförsök. Det chockerar henne men passerar som något i det närmaste normalt. I alla fall tycks ju inte männen själva se något konstigt i sitt beteende. Mona kommer rent av på sig själv med att tacka en av dem efteråt, osäker på för vad.

”På drift” har hämtat en hel del ur Lindberg De Geers eget liv: läkarfamiljen i Jönköping, den alkoholiserade mamman, tiden som au pair i det hippa 60-talets London, jobbet som mentalskötare, konstens lockelse. Omslaget pryds dessutom av ett foto av författaren som ung. Så även om man påminner sig om att detta är en roman och ingen memoar, är det svårt att inte snegla i smyg mot det biografiska. Att Mona förnekar att konsten skulle vara något för henne blir också betydligt mer intressant om man tillåter sig att begrunda hur det gick senare, i författarens eget liv.

Exakt var man lägger tolkningsnivån spelar dock ingen roll eftersom ”På drift” är läsvärd även i sin egen rätt, som skönlitteratur, eller som ännu en ny, logisk pusselbit i ett större konstnärskap, där det privata ofta utgjort stoff till något större, även för andra att spegla sig i.

Just nu pågår en retrospektiv utställning med Lindberg De Geers verk på Färgfabriken i Stockholm. Samlingsnamnet, ”Full speed ahead”, återkommer i flera tidigare verk och sträcker sig, symptomatiskt nog, även vidare till romanen, här som citat ur Beatles ”Yellow submarine” och som bild för Monas ovilja att älta det förgångna: ”Att minnas skulle innebära hennes omedelbara förlamning. Så det tänker hon inte börja med.”

Detta går igen i berättelsens form. Rastlöst hoppar den framåt likt någon som springer över heta stenar, från det ena brännande ögonblicket till nästa, utan att stanna upp för länge och utan att se för mycket tillbaka. Läsaren får själv finna de övergripande sambanden, medan Mona för sin del får anfall av panikångest. För någonstans måste ändå allt det obearbetade få ett utlopp.

Stilen hade lätt kunnat kännas oputsad. Men scenerna bär i kraft av sin inneboende laddning, och i det råa finns en klarsynt behärskning som håller allting långt från sentimentaliteten. Genom att inte förklara utan bara beskriva gör hon också Monas förvirring så mycket mer påtaglig, och det svårbegripliga blir av bara farten lite mer begripligt.

Resultatet är en uppväxtskildring som många (kvinnor), oavsett ålder, knappast kan undgå att känna igen sig i: att omtumlad förvandlas från barn till villebråd, tuktas med skam till en duktig flicka, längta efter bekräftelse, misslyckas och trevande söka en egen riktning.

Mona är inte framme när ”På drift”, lite abrupt, rundas av. Men hon är i alla fall på väg.
