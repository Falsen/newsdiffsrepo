Bombardiers partner trängs med 433 bolag

TT

När teknikföretaget Bombardier i Sverige gjorde affär med sitt eget bolag i Azerbajdzjan gick den via en mellanhand i London, Multiserv Overseas, som till synes omotiverat lade på 570 miljoner kronor på fakturan. Det kunde TT och SVT:s Uppdrag granskning avslöja i mars i år.

Vid ett besök på adressen där bolaget är registrerat i London fanns inget eget kontor, bara en advokatbyrå. Det fanns varken anställda eller telefonnummer.

I samma veva som ett mutåtal väckts mot en Bombardierchef i Sverige har Multiserv Overseas i dagarna bytt adress, visar det brittiska bolagsregistret. Det har flyttat 150 meter till ett smalt, litet trevåningshus med en butik i botten. En slagning i bolagsregistret visar att adressen hyser 434 bolag.

Multiserv Overseas kontrolleras av en grupp ryska affärsmän som rapporterats ha skott sig på stora järnvägsaffärer i sitt hemland. Enligt samstämmiga uppgifter har de stort inflytande på järnvägsaffärer i hela det forna Sovjetunionen.
