”Jättegolfbollen” hindrar bostäder – lösning på gång

Hannes Delling

Radarstationen ser ut som en enorm golfboll och har kallats för det enskilt största hindret för bostadsbyggande i Stockholm i dag. Enligt beräkningar från Stockholms stad påverkar Luftfartsverkets radartorn i Bällsta i Bromma tiotusentals planerade bostäder.

Skälet är att flygledningen vid Arlanda, Skavsta, Bromma och Västerås är beroende av tornet för inflygningar, särskilt efter att radarstationerna i Gottröra och i Uppsala avvecklats.

Det innebär att LFV överklagar många planerade byggen, där våningsplan kapas eller projekt helt avstannar. Det rör inte bara de allra högsta byggnaderna. Ju närmare radarn byggena är desto lägre hus.

För perioden 2016 till 2020 uppgår antalet bostäder i planering ochprojekt som i varierande grad berörs av radarstationen till drygt 50 000, enligt Exploateringskontoret. Till det kommer bostäder i Sundbyberg, Solna och Järfälla.

Per Thiberg, chef för affärsutveckling på fastighetsbolaget Vasakronan, berättar att bolagets projekt i Kista exempelvis påverkas kraftigt.

– Våra bostäder i Kista kommer inte att bli av om radarproblemet är kvar. Det är trist att en radar i Bromma ska avgöra hur högt man kan bygga i Kista eller vid Telefonplan, säger Per Thiberg.

LFV vill ha 42 miljoner för att bygga en ny primär- och sekundärradar i Uppsala, där byggnader och annan utrustning finns kvar sedan tidigare. Den skulle då komplettera Bällstatornet och göra det möjligt att bygga mer. Men frågan om vem som ska betala för den nya radarstationen har varit en riktig surdeg.

LFV menar att Stockholms stad ska betala, men staden menar att det skulle strida mot kommunallagen eftersom det är en statlig angelägenhet att bygga ut och underhålla infrastruktur för flygtrafikledning.

Men nu kan en lösning på Bällstaproblemet vara på gång, enligt bostadsminister Peter Eriksson (MP).

– Jag har sett på det här med stigande irritation. Det har gått lång tid och inte mycket har hänt. Bällstaradarn är en helt central fråga för att Stockholmsregionen ska klara bostadsbristen, säger Peter Eriksson.

Nu har regeringen gett den statliga bostadssamordnaren Johan Edstav ett uppdrag att kvickt lösa frågan med Bällstaradarn och se till att finansieringen kommer på plats.

– Jag hoppas att det ska kunna innebära att det blir en lösning inom kort, säger Peter Eriksson.

Innebär det att du lovar att statliga pengar ska lösa knuten?

– Staten kommer att behöva gå in med pengar för att lösa frågan, men det inte är självklart att staten tar hela kostnaden, säger Peter Eriksson.
