James Cameron sågar "Wonder Woman"

TT

Succéfilmen "Wonder Woman" hyllas för att den äntligen låter en stark kvinnlig superhjälte ta plats på vita duken. Dumheter, tycker filmregissören James Cameron, som inte köper Gal Gadots amasonprinsessa som feministisk förebild.

– Allt det självbelåtna ryggdunkandet som Hollywood har ägnat sig kring "Wonder Woman" är så missriktat, säger han till The Guardian.

– Hon är en objektifierad ikon och det är bara det manliga Hollywood som gör samma gamla sak igen.

Han nämner Sarah Connor, spelad av Linda Hamilton i hans egna "Terminator"-filmer som en bättre kvinnlig actionhjälte.

– Jag säger inte att jag inte gillade filmen, men för mig är den ett steg tillbaka. Sarah Connor var ingen skönhetsikon. Hon var stark, hon var bekymrad, hon var en hemsk mamma och hon fick publikens respekt genom ren tåga, säger han.
