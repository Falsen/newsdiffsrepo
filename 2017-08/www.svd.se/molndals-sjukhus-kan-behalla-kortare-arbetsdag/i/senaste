Mölndals sjukhus kan behålla kortare arbetsdag

SvD

Operationssalar som stod stängda och hög personalomsättning var två av anledningarna till att avdelningen i stället valde att gå över till kortare arbetspass.

– Det har varit väldigt lyckosamt för just den här avdelningen av flera skäl. Vi slipper lunchavlösningar, kan ha fler operationstider och kan operera patienter i tid, säger Marina Henriksson, vårdenhetschef på operation 1, till SVT Nyheter Väst.

Johanna Sandström började arbeta på avdelningen för två år sedan, och detta i samband med att sex timmars arbetsdag infördes på avdelningen. Hon har märkt stor skillnad på hur hon får sin vardag att fungera.

– Man känner att man orkar med, och har tid över när man kommer hem. Det passar mig väldigt bra eftersom jag gillar att jobba effektivt, säger Johanna Sandström till SVT Nyheter Väst.

Operationsavdelningarnas kostnader har höjts efter att fler personer har behövts anställas, i samband med att arbetspassen har förkortats. Men trots förhöjda kostnader för avdelningen så är man ändå nöjd med satsningen. I höst beslutas om de kortare arbetspassen blir kvar eller inte.
