Många fast i Houston: ”En mardröm att evakuera”

Sandra Johansson

NEW YORK Efter att ha nått orkanstyrka över mexikanska golfen träffade ”Harvey” Corpus Christi och Rockport vid Texas kust på fredagskvällen med vindar upp mot 60 sekundmeter. När Harvey nådde Houston hade styrkan avtagit något, men stormen och de efterföljande översvämningarna har lamslagit stora delar av staden och den akuta räddningsinsatsen är långt ifrån över. Livshotande översvämningar och tornados väntas i både Texas och Louisiana ända till fredag.

De kraftiga skurarna beräknas ge mellan 38 och 63 centimeter regn, men lokalt kan det handla om upp till 127 centimeter. Sedan torsdag har det redan kommit 76 centimeter regn vissa i delar i Houston och områden runt staden.

Ruben Sazon, som bott nära Rockport i runt 20 år, berättar för Texas Tribune hur han suttit i lägenheterna och hört alla fönster krossas av vinden. Nu vet han och hans flickvän inte vart de ska ta vägen. Lägenheten är totalförstörd och oförsäkrad, mobilnätet har inte fungerat för att nå släktingar.

– Den här orkanen kommer människor alltid att prata om, sa han till tidningen på lördagen.

De lokalt styrande i Corpus Christi uppmanade till evakuering, men Houston och Harris County, som också drabbats hårt, avstod. Trots att läget fortfarande är akut har redan frågan väckts om huruvida Houston borde ha evakuerats. Den republikanska guvernören Greg Abbott uppmanade människor i Corpus Christi och Houston att ”starkt överväga evakuering”, men stadens borgmästare Sylvester Turner försvarar beslutet att uppmana människor att stanna och vänta ut ovädret.

– Du kan inte sätta Houstons 2,3 miljoner människor på vägen, det är farligt. Om du tycker att situationen är illa nu så skapar du en mardröm med en evakueringsorder, sa han i helgen.

Texas har också en historia som spelar in i frågan om evakuering. När ovädret Rita drabbade Texas 2005 flydde tre miljoner människor i bil. Nyligen hade då orkanen Katrina dödat över tusen människor i New Orleans och Houstons invånare fruktade för sina liv. Evakueringen blev dock en katastrof. Köerna på vägarna sträckte sig runt 16 mil. På grund av värme, olyckor och motorstopp dog många människor redan innan Rita dragit in. Av de drygt hundra som dog beräknades fler än hälften av dödsfallen bero på evakueringen, inte ovädret i sig.

Samtidigt är många människor nu fast i staden. På 22 timmar mellan lördag och söndag fick nödnumret 911 nästan 60 000 samtal i Houston, jämfört med ett normalläge på 8 000 samtal per dygn. Utöver det har 6 000 samtal kommit från människor som är fast. 1 000 av dem hade på söndagskvällen fått hjälp. Desperat försökte människor i stället tillkalla hjälp via sociala medier, såsom Twitter och Facebook. Under måndagen hade 2 000 av de människor som är fast fått undsättning.

Hittills har åtta dödsfall rapporterats i anslutning till Harvey, men borgmästaren har ännu inte bekräftat dödssiffran och räddningsinsatsen pågår dygnet runt. På söndagskvällen hade Texas 22 helikoptrar i gång, majoriteten från kustbevakningen, som hämtar människor som fastnat på sina tak. Polisen i Houston gör också räddningsinsatser och uppmanar människor att inte söka skydd på vinden i sina hus om de inte har en yxa att slå sig genom taket med.

Hittills beräknas 30 000 människor vara fast i skyddslokaler när katastrofen är över, utan hem att återvända till. Många är utan ström och Brock Long, chef för Federal Emergency Management Agency, (kan liknas vid den svenska myndigheten för samhällsskydd och beredskap), beräknar att nästan en halv miljon människor kommer vara i behov av federal katastrofhjälp när ovädret är över.

Ännu handlar arbetet i Houston om att sätta människor i säkerhet, men redan nu pratar lokala beslutsfattare om en återbyggnad som kommer ta år och kräva långvarigt finansieringsstöd.
