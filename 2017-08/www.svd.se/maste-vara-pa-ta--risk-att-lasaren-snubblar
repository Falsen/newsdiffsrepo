Gå
Måste vara på tå – risk att läsaren snubblar

Christina Kall

”När vi iakttar en gående noggrant vet vi också hur han tänker. När vi iakttar en tänkande noggrant vet vi också hur han går.” Så skriver Thomas Bernhard i romanen ”Gå”, ursprungligen utgiven 1971, en bok som skulle kunna ses som ett försök att överbrygga den splittring mellan kropp och själ särskilt signerad den västerländska idéhistorien från Descartes 1600-tal och framåt. I ”Gå” söker romanfigurerna efter ett tänkandets och den fysiska rörelsens förenade perfektion.

Österrikaren Thomas Bernhard, född i Holland 1931, anses vara en av de största inom tysk litteratur efter andra världskriget, och att Bernhard också skrev dramatik för teatern i en absurdistisk tradition, påverkad av föregångaren Samuel Beckett, märks i den monolog som denna roman utgörs av. Texten tycks vara som gjord för att läsas högt med sina många semantiska och retoriskt underfundiga poänger, men då med risk att missa romanens allvar om de oundvikligt tragiska villkoren i existensen – olycka, sjukdom och död. ”Vi kan bara om och om igen säga ja till det som vi villkorslöst måste säga nej till”, skriver Bernhard.

Nyckelscenen handlar om en man vid namn Karrer som har blivit slutgiltigt galen, i bokens sammanhang en omskrivning för en siare, någon som ser för mycket, till och med för egen del, och som hade haft behjälplig nytta av ett par stora, mörka solglasögon. För det är i en klädbutik som denne Karrer till slut trillar dit när han, i sällskap av sin vän, rusar in i herrekipering och ber butiksbiträdet att hålla upp alla byxor mot ljuset för att kunna upptäcka genomskinliga ställen i tyget. Enligt Karrer är dessa inte alls förstklassiga engelska produkter som det påstås, utan snarare ”tjeckoslovakiska utskottsvaror” och det är det – genomskinligheten – som han inte står ut med. Han ser helt enkelt butiksbiträdets ansikte, som han högt poängterar att han verkligen inte vill se, rakt genom tyget.

Liksom tygets eventuella genomskinlighet prövar romanen det som vi kallar tänkande och förnuft. ”Gå” är en bok där promenaderna, själva gåendet, upp och ner för en och samma gata, också är språkliga exkursioner, slirningar på ord och begrepp. Som läsare måste man hålla sig ständigt parat för att inte snubbla och falla ner i dessa begreppsanalytiska uppdämningar. Meningarna är långa och snirkliga med halsbrytande vridningar, texten saknar helt styckeindelning och jag kan föreställa mig det arbete som översättaren Jan Erik Bornlid har ägnat denna text med ett övertygande resultat.

Alltså, en kunskapsteoretisk introspektion över ordens giltighet; överensstämmelsen med den verklighet som språket utger sig för att beskriva förblir oviss. ”Gå” är ett synande av ord som, likt voluminösa möbler i små utrymmen, hade kunnat hamna under beteckningen ”skrymmande bagage” vid incheckning.

Jag kommer att tänka på Clarice Lispectors oslagbara roman ”Passionen enligt G.H.”. Hos Bernhard finns en liknande reservation inför benämnandets tillförlitlighet: ett ifrågasättande av vetandets gränser och en vördnad för det oförutsägbara. I avsaknaden av absoluta begrepp – det som vi inte kan benämna men som vi inom en litterär rymd försöker närma oss genom att göra det omöjliga möjligt – finner vi det pulserande livet.

På ett tragikomiskt sätt är Bernhards roman en bok om det gynnsamma i att inte slå sig till ro utan förbli i rörelse, gå. I romanen finns en vass kritik av det samhälleliga regelverkets bemötande av människor som inte passar in, ett tema som upptog Bernhard som själv tycks ha befunnit sig i en livslång känsla av isolation. Insiktsfullt låter han berättarjaget reflektera över vissa personers motvilja mot att ta stöd av en grupp eller nation som skulle ta emot med stora famnen. I den ensamhet som följer av detta ryms en längtan som får vissa att gå vidare.
