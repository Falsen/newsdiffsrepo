Lagrådsremiss: Skärpt straff för vapenbrott

TT

Straffet för grovt vapenbrott ska skärpas, föreslår regeringen i en lagrådsremiss som lämnas in i morgon. Minimistraffet för grovt vapenbrott ska enligt förslaget höjas från ett till två år, meddelar justitie- och inrikesminister Morgan Johansson (S) under ett besök i Malmö.

– Den som anträffats med ett skarpladdat vapen på stan, han riskerar att inte komma hem igen på två år, det är effekten, säger Morgan Johansson till TT.

Planen är att det skärpta straffet ska börja gälla i januari 2018.

– Jag tror att det kommer att bli en ganska omedelbar effekt, säger Johansson.

Tidigare i dag besökte ministern Malmöpolisen, som informerat om den grova kriminaliteten i staden. Johansson har också gjort en rundvandring med kommunpoliser i Malmö.
