Johanne Hildebrandt:
Skandalen är att det var så länge sedan sist

Johanne Hildebrandt

Krigsövningen Aurora 17 handlar om att sätta Ryssland på plats”, påstår en röst i den oblygt pro-ryska propagandafilm som organisationen ”Stoppa Aurora” lagt ut på Youtube. Den är ett sätt för ”fredsvännerna” att locka folk till demonstrationer mot försvarsmaktsövningen som de påskiner är någon form av expressväg in i Nato. Det är den tyvärr inte. Däremot har regeringen bjudit in andra länder att delta, inklusive USA som bland annat skickar ett stridsvagnskompani från National Guard, helikoptrar och ett luftvärnsrobotsystem.

Bygger man sin säkerhet tillsammans med andra krävs övning och tack vare att USA och övriga ställer upp som motståndare i Aurora 17 får Försvarsmakten möjlighet att mäta sina kunskaper mot kvalificerade förband. Det kan ju inte vara något dåligt.

Nej, den stora skandalen är i stället att det är 24 år sedan Försvarsmakten hade en stor övning. Förr genomfördes sådana regelmässigt vartannat år, i olika delar av landet.

Den sista var Orkan som hölls i Stockholmsområdet 1993. Där deltog 20 000 man med 36 artilleripjäser, 36 infanteri-kanonvagnar, 24 pansarbandvagnar, 60 stridsfartyg och båtar, 190 stridsflygplan och helikoptrar samt 2 800 terrängfordon och bilar. Sammanlagt övades då tre procent av Försvarsmakten.

Sedan kom de ödesdigra försvarsbesluten 1996, 2000 och 2004 då en enorm mängd krigsförband i armén, marinen och flygvapnet skrotades av politikerna i tron att den eviga fredens dagar var här.

Nu när säkerhetsläget förvärrats rejält måste förmågan öka, vilket Aurora är en del av. 20 000 militärer har skrapats ihop, lika många som deltog i Orkan, men nu är det inte längre tre procent av Försvarsmakten som övas utan 40 procent, vilket visar minskningen som skett. Siffrorna kommer från myndighetens infoavdelning som dock inte kunde ta fram hur många plan, fordon och skepp som kommer att användas i Aurora 17. Men som jämförelse kan nämnas att Sverige i dag har 24 artilleripjäser, cirka 90 stridsflygplan och 7 stridsfartyg. Totalt.

Att det var så länge sedan armén, flyget och marinen övade tillsammans innebär att många av de soldater som deltar i Aurora inte ens var födda under Orkan, att kompanicheferna gick på lekis och bataljonscheferna i gymnasiet eller gjorde lumpen. Nu ska de alltså för första gången i sitt yrkesliv genomföra en komplex övning av denna storlek. Det säger mycket om hur mycket kunskap och kompetens som gått förlorad genom åren och som måste återtas. Lägg till den materiel som behöver förnyas så framstår politikernas tillskott på 8,1 miljarder verkligen som den tummetott det är.

Att det skulle vara provocerande för Ryssland att Sveriges skröpliga försvarsmakt övar försvar av sitt eget land, som ”fredsvännerna” påstår, är självklart bara trams. De borde i stället oroa sig för den större ryska övningen Zapad som också hålls i september. Eller att Ryssland moderniserar sina kärnvapen, inklusive de mindre taktiska, vilket ger landet förmågor som de är mer eller mindre ensamma om. Detta borde om något vara värt att demonstrera mot om man verkligen är en vän av fred.
