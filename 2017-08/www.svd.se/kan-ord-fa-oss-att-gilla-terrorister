Mikael Parkvall:
Kan ord få oss att gilla terrorister?

Mikael Parkvall

På sistone har en nygammal diskussion gjort comeback: hur ska vi benämna terrorister? IS, ISIS, ISIL eller Daesh? I synnerhet det sistnämnda förespråkas av en del av organisationens motståndare, förmodligen för att IS-anhängarna själva lär tycka illa om benämningen.

Även för extremisternas dåd föreslås ibland en lexikal revidering. C-riksdagsledamoten Staffan Danielsson reagerar på ord som "självmordsbombare", "lastbilsattack" och "IS-krigare". Bland annat menar han att ”krigare” har ”en positiv värdeladdning”. För mig personligen är det ingalunda självklart, men ords valörer är svåra att mäta på något objektivt sätt, och uppfattningarna skiljer sig från en språkbrukare till en annan.

Till ordkategorin hör också ”hedersmord”, mot vilket många opponerar sig på liknande grunder.

Den intressanta frågan är vilka följder det får om vi använder den ena eller den andra etiketten. Danielsson säger det inte uttryckligen, men hans riksdagsmotion ser ut att handla om att ordval har ett stort inflytande på hur vi tänker. Det är en vitt spridd tankefigur, med djupa rötter. Den älskas av tokvänstern, omhuldas av knashögern, och vördas av de flesta däremellan.

Det vetenskapliga stödet är svagt, om än inte obefintligt. Men framför allt: om nu ”krigare” omges av en positiv aura, och om nu språkbruket påverkar vårt tänkande – borde då inte den genomsnittliga svensken tycka att IS-krigare på det hela taget är hedersknyfflar? Just det har inte undersökts, men att ingen funnit det mödan värt kan i sig väcka misstankar. Ingen har heller lagt pengar på att undersöka stödet för hedersmord och självmordsbombningar, förmodligen just eftersom det verkar ganska uppenbart att folkmajoriteten finner företeelserna avskyvärda.

Resonemanget utgår från att språk påverkar våra sinnen, men samtidigt finns det underliggande axiomet att språket själv inte förändras. ”Heder” är något positivt, och därför skulle benämningen ”hedersmord” ge oss en omotiverat positiv syn på själva handlingen. Men även om ”heder” har varit positivt laddat under större delen av det svenska språkets historia, så kan det vara mindre positivt laddat i dag just på grund av det vad det nu kopplas till.

Att språket påverkar vårt tänkande i någon större utsträckning finns det som sagt svagt stöd för (och vetenskaplighet intresserar föga de flesta som gör tvärsäkra utsagor i dessa frågor), men att tänkandet har förmågan att påverka språkbruket, det bevisas ju av själva debattens existens.
