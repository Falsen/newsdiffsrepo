M-topp avvisar kraven: ”Majoritet står bakom Kinberg Batra”

Hannes Delling

– Vi står bakom Anna Kinberg Batra, absolut. Det finns de som har en annan uppfattning, men min bedömning är att det finns en majoritet för att stå bakom den nya partiledaren, säger Lars-Ingvar Ljungman, ordförande i Skånemoderaterna.

Han tycker att utslaget från Stockholm var ganska väntat:

– Det är ungefär det som du och dina kollegor har spekulerat kring de senaste två dagarna. Det är ju så att Stockholms län gått i täten i den här frågan, det gjorde man även i våras när det var aktuellt förra gången. Det ändrar ingenting kan jag tycka.

Ljungman tycker att det är uppenbart att partiet har problem – det räcker med att titta på opinionen – men tycker inte att det handlar om partiledaren. Och han anser att det är ett problem att partiledarstriden överskuggar allt annat:

– För några timmar senare presenterade Anna och Hans Wallmark frågor om försvaret, ett förslag som många moderater tycker är bra men det kommer helt i skymundan nu. Det är en olycklig situation och det blir bara värre och värre.

Alexandra Anstrell, ordförande för Haningemoderaterna och ledamot i förbundsstyrelsen Stockholms län, tycker inte att avgångskrav i det läget Moderaterna nu befinner sig inte är att ta partiledarfrågan på tillräckligt stort allvar:

– Varför välja en dag som denna när vi går ut ganska hårt och presenterar ny moderat försvarspolitik? Sen har vi ett antal reformgruppers resultat som det förra helgen blev beslut i partistyrelsen om på politik inför stämman. Det har vi inte fått ut till oss moderater ännu. Att då säga att det inte finns något tycker jag är att fara med osanning.

Du verkar tillhöra en minoritet?

– Det är ett splittrat läge i Stockholm, verkligen.

Anstrell påminner om att stämman i höst är en arbetsstämma:

– Det finns inget valärende. Sen är det upp till partiledaren själv att fundera på vad det här betyder. Men det är inget roligt läge nånstans i partiet just nu. Det är viktigt att ge frågan den respekt den kräver.

Mats Gerdau, kommunstyrelsens ordförande i Nacka, tycker inte att man kan tro att ett partiledarbyte ska lösa alla problem:

– Det är en för enkel analys. Bakgrunden till det låga förtroendet i väljarkåren är att vi ändrat politik i en del frågor. Då blir väljarna villrådiga. Då måste vi vara tydligare i den berättelsen: vart är vi på äg och varför? Partiledaren har ett jättestort ansvar att förmedla detta. Men hon är inte den enda.

Gerdau tycker att Kinberg Batra på ett bra sätt har fått partiet att gå i en annan riktning – utan att inre konvulsioner uppstår.

– Hittills har hon inte gått ut medvetet och kritiserat företrädarna. Ville folk ha en kraftfull markering mot det tidigare som har hon inte torgfört det, säger han och påminner om att hon också fick ett svårt uppdrag, där hon fick försvara Decemberöverenskommelsen som ”kastades i hennes knä”.
