Avslöjande samtal mellan mutmisstänkta chefer

TT

Det är den 22 mars 2017. TT och SVT:s Uppdrag granskning har just publicerat uppgifter om att en mellanhand utan kontor, Multiserv Overseas, till synes omotiverat lägger på 700 procent när Bombardier i Sverige säljer signalsystem för järnväg till sig själv i Azerbajdzjan. Partnern i landet, bolaget Trans-Signal-Rabita, verkar också mest finnas på papperet.

Efter publiceringen talar de högsta inblandade mutmisstänkta svenska cheferna på telefon om hur det känns:

"Som att dra ut en fästing", säger den ene.

"Som att dra ut en... en... en ananas ur rumpan", säger den andre.

Men de är tacksamma för att avslöjandena inte är mer "blottande".

Den nu startade rättegången gäller dock inte dem, utan en 37-årig rysk försäljningschef vid det svenska bolaget. Han förnekar anklagelsen om grovt mutbrott.

Fallet gäller när Bombardier 2013 vann en upphandling i Azerbajdzjan värd 2,7 miljarder kronor, till 85 procent finansierad av Världsbanken. Fusk och mutor, enligt åklagare Thomas Forsberg.

37-åringen hade fullmakt att genomdriva affären på beställning av de högre cheferna och utredningen fortsätter mot dessa.

I utredningen mot 37-åringen, som blev offentlig inför rättegången, avslöjar inspelade samtal chefernas reaktioner när misstankarna blev kända tidigare i år.

En hög chef inom den kanadensiska koncernen säger till den svenska regionchefen att läget är "mycket hett, kritiskt". I ett annat samtal ber han om ett annat affärsupplägg: "Hur kan vi göra det kassaskåpssäkert i förhållande till en extern revision från Världsbanken?"

Flera chefer oroas av att kontrakten tycks vara fulla av luft och diskuterar om de kan fyllas på ett trovärdigt sätt.

I ett samtal säger den svenske regionchefen att Bombardier måste "se till att vi inte blottar oss i onödan, vi måste vara smartare".

Den höga utländska chefen frågar regionschefen om Bombardier måste fortsätta ha avtal med den ryska mellanhanden Multiserv. Kanske kan det "ersättas med ett annat partnerbolag", svarar svensken och fortsätter: "Om vi vill döda samarbetet kan vi förmodligen leverera några befintliga projekt men inte göra fler affärer i Ryssland och förlora en del i OSS (länder i forna Sovjet)."

Bombardier hävdar att det som 37-åringen misstänks för "inte representerar våra värderingar eller de höga krav vi ställer på oss själva, våra anställda och våra partner".
