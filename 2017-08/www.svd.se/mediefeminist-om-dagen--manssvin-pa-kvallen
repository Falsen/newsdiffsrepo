Bara en kram
Nöjesprofilen Jens döljer mörk sida som manssvin

Marit Furn

På gatan ligger Jens Svanströms laptop vårdslöst slängd. På hårddisken två dokument: en dagbok och ett romanmanus. Vi tar upp datorn och börja läsa.

Fram växer bilden av en självbelåten ung man som varvar raggandet och dj:andet på Göteborgs indieklubbar med sin karriär som krönikör på den feministiska tidningen Replik. Han vinner kredd genom att smula sönder män som Ulf Brunnberg och får bara fler likes och delningar ju mer onyanserat hatisk mot patriarkatet han är. Hans åsikter och ordval är, med frändernas måttstock mätt, oklanderliga. Exempelvis väljer han alltid pronomenet ”en” före det kvinnoförnekande ”man”.

Men i sina dagboksanteckningar avslöjar han omedvetet också helt andra sidor av sig själv.

Bakom den feministiska retoriken framstår Jens knappast som bättre än de där snubbarna han älskar att förakta. De sexuella möten han summariskt beskriver lämnar en dålig eftersmak, och trots att han säger sig vilja ha en ”självständig kvinna” behandlar han sin senaste relation som en samvetslös uppföljare till Pygmalion. Den roman han skriver på, och som enligt honom själv ska ha en underförstådd feministisk agenda, tycks dessutom främst fungera som ett utlopp för hans undertryckta kvinnovåldsfantasier.

Alla dessa glapp mellan Jens ord och handlingar gör ”Bara en kram” till en dråpligt underhållande och samtidigt obehaglig roman. Vi anar med spänning att någonting i Jens liv förr eller senare måste börja krackelera. För ett sådant här beteende är ju inget som en romanfigur kan få komma undan med i längden. Eller?

Romanen är den avslutande delen i Henrik Bromanders trilogi om manlighet. I den första, ”Riv alla tempel”, mötte vi bodybuildern Johan som offrar allt för att bli stor. I den andra, ”Vän av ordning”, lärde vi känna Joel, som ägnar mycket av sin tid åt att reta upp överspända ”rödingar” genom att trolla på nätet. Och i den sista kryper vi alltså under huden på Jens, mediefeministen med perfekt smak och utstuderad dubbelmoral. Det är tre mycket olika killar som alla på olika sätt trasslat in sig i sig själva och sin bild av vad det är att vara man. Bromander skildrar dem lika inkännande som skoningslöst och knyter i den sista delen också subtilt ihop världarna med varandra.

Dagboksformen i denna tredje del är också perfekt för upplägget. Det finns något närvarande och nyckfullt i dagboksanteckningar som gör dem mycket lämpade just för att fånga motsägelsefullheten hos en människa. Det skenbart oputsade ligger också fint i linje med Bromanders berättarstil i stort, både som författare och serietecknare. Precis som hans serier är visuellt enkla men brutalt tonsäkra, siktar hans texter utan krusiduller rakt mot kärnan.

Bromander bygger sina romanfigurer utifrån en mängd små markörer (vad de äter, vilka böcker de läser, hur de klär sig, vilka uttryck de använder) som får dem att bli nästan till stereotyper, men bara nästan. Det är ett effektivt spel med våra fördomar om kulturtanter, hipsterkillar, förortsvärstingar, finansfifflare, radikalfeminister och självömkande mansgrisar, men det stannar inte där. I det raljanta finns en genuin önskan att förstå det politiskt avskyvärda, men också att syna korten hos dem som anser sig vara de goda.

En mindre invändning är att dagboksdelarna i ”Bara en kram” lyckas så väl med allt detta att de insprängda stycken som består av Jens roman om en serievåldtäktsman rent av blir en smula överflödiga. Manuset tillför visserligen en drastisk dimension till Jens tankevärld, men att killen har stora inre konflikter framgår ju ändå.

Med sin blandning av besk humor och humanism fortsätter Bromander i ”Bara en kram” att ge det obekväma en röst, dra skenheligheten ut i ljuset och samtidigt bjuda läsaren att stiga ner från sina egna höga hästar. För allas skull.

För från självgodheten är steget aldrig långt till det löjeväckande. Eller det farliga.
