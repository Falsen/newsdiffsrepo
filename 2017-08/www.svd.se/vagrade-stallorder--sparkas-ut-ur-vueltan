Vägrade stallorder – sparkas ut ur Vueltan

TT

Cykel är en lagsport, även om etappsegrare och totalvinnare är de som står skrivna i historieböckerna. Warren Barguil, som vann två etapper och bergströjan i Tour de France, sparkas ut ur Spanien runt av sitt eget stall Sunweb. Den 25-årige fransmannen straffas för att han valde att inte vänta in lagets uttalade kapten Wilco Kelderman efter dennes punktering.

Barguil låg på 13:e plats, mindre än två minuter efter totalledaren Chris Froome.

– Jag kände mig mycket stark och med starka ben. Jag ser mig själv i en annan roll och vill attackera i bergen, som jag gjorde i Touren. Vueltan är en fantastisk tävling och det är med besvikelse jag lämnar, men det är lagets beslut och det måste jag acceptera, säger Barguil.
