Rissveds missar VM efter reklambråket

TT

"Även om en potentiell lösning har presenterats så är alla parter eniga om att den kommer för sent", skriver hennes agent Johan Elliot i ett pressmeddelande.

Lösningen som presenterats är, enligt Svenska cykelförbundet, att cyklisternas stall får köpa rättigheten att använda viss utrustning – hjälm och glasögon – för en symbolisk summa av en euro. Ett erbjudande som Rissveds stall avböjt.

Fokus för 23-åringen blir i stället den sista deltävlingen i världscupen som avgörs till helgen i Val di Sole, Italien.

Bakgrunden till reklamstriden är att Svenska cykelförbundet stoppar landslagsåkarna från att åka till VM om de inte bär förbundets sponsrade hjälmar, glasögon, tröja, byxor, skydd och handskar. Cyklisterna vägrar, eftersom de är fast i sina personliga kontrakt.

Rissveds har varit starkt kritisk till Cykelförbundets agerande.

"Vore det inte för människorna runt omkring mig som kämpar dag och natt för mina rättigheter hade jag varit allvarligt bekymrad för min framtid", har hon tidigare skrivit på Instagram.

Rissveds menade då att hon hamnat i kläm "på grund av politik, människor som är svaga och människor som inte kan svälja sin stolthet".

"Jag är den som förlorat mest det senaste ett och ett halvt året", anser hon.

VM avgörs i Cairns, Australien, 5–10 september.
