Flaggorna i topp för Europaekonomin

TT

Aktiviteten i den tyska ekonomin tog ytterligare fart i augusti, visar det återkommande inköpschefsindexet. Även för euroländerna som helhet fortsätter tillväxten.

För euroländerna låg det samlade indexet i stort sett still på 55,8, enligt analysföretaget Markit. Men i tillverkningsindustrin ökar aktiviteten. Indexet steg från 56,6 i juli till 57,4 i augusti, den högsta noteringen sedan april 2011. I tjänstesektorn ligger index kvar över den höga 60-nivån, men föll tillbaka något.

Ett index över 50 anses tyda på tillväxt i ekonomin.

Det samlade indexet för hela den tyska ekonomin, EU:s största, steg från 54,7 i juli till 55,7 i augusti. Ekonomerna hade räknat med en oförändrad siffra.

För den tyska tillverkningsindustrin är det ännu bättre drag, index steg från 58,1 till 59,4. I tjänstesektorn låg indexet i det närmaste oförändrat på 53,4.
