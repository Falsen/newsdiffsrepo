Länsförbund kräver: Hela partistyrelsen måste avgå

TT

När Moderaternas länsförbund i Jämtland beslutade att kräva Anna Kinberg Batras avgång ville man att partistyrelsen gör samma sak.

– Det här är inget man kan lägga på en person. Vi är inte ensamma från Jämtland, det är ganska många län som har den åsikten, säger Saila Quicklund till TT.

– Det finns fantastiska företrädare som sitter i partistyrelsen och de kan ju sitta kvar om de får det förtroendet. Det innebär inte med automatik att de måste sluta, men det är en utvärdering som jag tycker är sund. Därför har vi förordat det.

Att hela partistyrelsen omprövas är naturligt när partiledaren byts ut, anser Saila Quicklund.

– Och det är schysst för en ny ledare att ha den öppningen när ett nytt lag ska bildas, säger hon.

Den hetare frågan är nog ändå vem som ska bli ny moderatledare. Förbundsstyrelsen i Jämtland har ännu inte diskuterat några favoriter.

– Det finns många bra namn och det har florerat namn en längre tid, säger Saila Quicklund.

Ulf Kristersson och Elisabeth Svantesson nämns ofta.

– Det är två fantastiskt kompetenta personer, som också är prövade. Sedan finns det flera andra namn. Jag känner mig inte orolig, utan det handlar mer om någon är villig att träda fram.
