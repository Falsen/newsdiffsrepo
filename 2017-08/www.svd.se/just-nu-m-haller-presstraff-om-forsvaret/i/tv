M-beskedet: Vill dubbla försvarsanslagen

SvD

Under pressträffen meddelade Anna Kinberg och Hans Wallmark att M vill dubbla försvarsanslagen på tio år och därmed att försvarsutgifterna når 2 procent av BNP.

– I princip är det en fördubbling jämfört med nu, säger Kinberg Batra med den försvarspolitiske talespersonen Hans Wallmark vid sin sida.

Wallmark säger att 2 procent är rimligt, en nivå som de länder som är medlemmar i försvarsalliansen Nato ska uppnå redan i dag men vilket många av dem ändå inte gör.

– Det är dags för en ny försvarsdebatt, säger Wallmark och betonar att debatten inte enbart kan handla om pengar, men att ökade försvarsanslag ändå är en förutsättning för ökad förmåga.

– Det här är ett val mellan olika prioriteringar, därför söker vi mandat från Moderatstämman att gå vidare med det här, säger Hans Wallmark.

Anna Kinberg Batra:

– Vi behöver öka utifrån där vi är nu, säger Anna Kinberg Batra och medger att de mångmiljardökningar av försvarsbudgeten som ett mål om 2 procent av BNP innebär, kommer att kräva hårda nypor vad gäller andra delar av statsbudgeten.

Hon fick även frågor om avgångskraven mot henne:

– Jag tänker inte avgå, säger Anna Kinberg Batra och fortsätter:

– Vår moderata höst har knappt börjat och vi har mycket kvar att göra för att komma ur vår position, säger hon och hoppas att debatten i partiet framöver ska handla om politik, inte personfrågor.
