Inget Bob Hund på Segels torg

TT

Arrangören ville att Bob Hund skulle spela på Sergels torg i centrala Stockholm på torsdagen, men har fått nej av polisen.

– Platsen är olämplig för en konsert. Då det inte är någon entré kan man inte veta hur många som kommer, det kan bli väldigt trångt. Tänk om det kommer 8 000 personer, säger Björn Knutsson på polisens tillståndsenhet till Stockholm Direkt.

"Plattan" kan i sitt nuvarande skick med pågående ombyggnationer ta ungefär 2 500 personer, säger han. Dessutom har festivalen kommit in med ansökan alldeles för sent.

Kultur- och miljöfestivalen Stockholm Act kommer nu att flytta konserten på torsdagskvällen till en scen inne i Kulturhusets bottenplan, skriver tidningen. Det kommer att vara gratis, men med starkt begränsade platser.

Stockholm Act vill väcka medvetenhet för en miljömässig hållbar utveckling och pågår den här veckan.
