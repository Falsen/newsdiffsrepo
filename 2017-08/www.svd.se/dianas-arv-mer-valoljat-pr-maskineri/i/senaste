Dianas arv: Mer väloljat pr-maskineri

TT

Annat var det dagarna efter dödsbudet från Paris den 31 augusti 1997. Medan premiärministern Tony Blair talade varmt om "folkets prinsessa" växte blombergen utanför Buckingham Palace och Dianas bostad Kensington Palace i London.

Men kungahuset teg och den brittiska allmänheten var inte imponerad. Drottningen stannade kvar på Balmoral Castle i Skottland tillsammans med prins Charles som skilt sig från Diana ett år tidigare.

Inte förrän dagen före begravningen, den 5 september, bröt drottningen kungahusets tystnad, som orsakat folklig harm, bitterhet och ilska.

– Jag för min del tror att det går att dra lärdomar från hennes liv och från den extraordinära och rörande reaktionen på hennes död, sade drottningen i ett direktsänt tal till nationen.

Dittills hade presstjänsten på Buckingham Palace varit stängd på helgerna och i praktiken under åratal varit onåbar när flera av de mest intressanta Diana-nyheterna dök upp, minns pr-experten Mark Borkowski.

– Nu är hela stället revolutionerat, konstaterar han.

Sammanbrottet i kommunikationen efter Dianas död ledde till osentimental storstädning. Ut med dammiga gammaldags hovinformatörer, in med slipade pr-proffs.

En av deras första uppgifter var att skapa en mer "mänsklig" drottning. Nidbilden var att hon var mer intresserad av sina hundar och hästar än sina undersåtar.

I samband med OS i London 2012 tillät drottningen en trickfilm där det såg ut som att hon hoppade fallskärm ihop med James Bond (spelad av Daniel Craig) ner till invigningsceremonin. Stor succé – och drottningen hade återtagit sin popularitet.

Även prins Charles, länge hånad för att vara löjligt dryg och stel, har fått sin mediebild polerad efter Dianas död av det väloljade pr-maskineriet.

– Han har lagt ner enorma belopp på att hyra mycket sofistikerade, professionella spinndoktorer som hanterar hans framtoning, säger Patrick Jephson, en gång Dianas privatsekreterare.

Investeringen betalade sig. När Charles 2005 gifte sig med sin forna älskarinna Camilla Parker Bowles – som Diana i en berömd BBC-intervju 1995 hävdade var den tredje parten i hennes äktenskap med honom ("så det var lite överbefolkat") – hade han fått allmänheten på sin sida igen.

Mark Borkowski igen:

– De (kungahuset) vill vara en mer vänlig och mindre distanserad familj. Inte de där överklassaristokraterna som inte förstår folket.

Samtidigt anser Patrick Jephson att det brittiska kungliga etablissemanget varit osäkert i hur minnet av Diana ska bevaras.

– Under stor del av de två senaste årtiondena har hon varit ett namn som inte nämns i kungliga cirklar.

– Därför ligger det lite av trots och beslutsamhet när hennes barn säger: "Nej, det finns en massa gott att minnas, låt oss lovprisa hennes liv."

Prins William, 35 år, och prins Harry, 32 år, har verkligen ryckt ut till sin mammas försvar i år. De har samlat in pengar för att resa en staty vid Kensington Palace. De har framträtt i flera mycket öppenhjärtiga intervjuer och hyllat sin mamma, som Harry häromdagen i en BBC-dokumentär:

– Det har inte gått en dag utan att William och jag har önskat att hon fortfarande fanns här. Vi undrar vilken sorts mamma hon varit nu och vilken offentlig roll hon skulle ha haft och vilken skillnad hon skulle ha gjort.
