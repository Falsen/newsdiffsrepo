Puttern sviker Stenson i New York

TT

Världssexan Henrik Stenson har svårt att hitta flytet från förra veckan – då han tog sin sjätte titel på USA-touren i golf – i den första av totalt fyra slutspelstävlingar.

Efter två dagars spel på Long Island i New York, och många knappa puttmissar, är svensken ett slag över banans par. Det gav honom vid midnatt svensk tid en delad 47:e plats, sju slag bakom en tätkvartett.

Stenson kommer att få spela vidare i helgen. Det får inte Jonas Blixt. Han gick runt på fem över och slutade totalt på sju över Glen Oaks-banans par. Värmlänningen är ändå klar för nästa veckas tävling, då startfältet i Fedex Cup reduceras från 125 till 100 spelare.

Till Boston vill även David Lingmerth, och det visade han med eftertryck mot slutet av den andra rundan. Med birdies på hål 13, 15 och 16 tog han sig upp som bäste svensk på ett under par. Det ger för närvarande en delad 25:e plats och avancemang in bland de 100 bästa i poängsammandraget.

Fyra spelare trängs i delad ledning efter andra speldagen. Venezuelanen Jhonattan Vegas delar ledningen med amerikanerna Dustin Johnson, Rickie Fowler och Jordan Spieth.

I finalen på East Lake i Atlanta deltar de 30 spelare som samlat ihop flest poäng under säsongen.
