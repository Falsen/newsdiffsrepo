”Vänsterpartiets dröm är inte stockholmarnas dröm”

SvD

Clara Lindblom (V) och Håkan Jörnehed (V) påstår att vinsttaket inte påverkar rätten att välja äldreboende, skola och vårdcentral. Det stämmer inte. Om det införs ett vinsttak kommer ytterst få fristående alternativ kunna stanna kvar i välfärden. Logiken är mycket enkel: När de fristående företagarna lämnar välfärden kommer det finnas färre vårdcentraler, skolor och äldreboenden. Det innebär färre platser, längre köer och kapad valfrihet. Vi förstår att det är Vänsterpartiets dröm, men det är inte stockholmarnas dröm.

Mätningar som vi låtit Skop genomföra visar att stockholmarna håller med oss. Stockholmarna vill ha valfrihet. 71 procent anser att det är bra att välja mellan fristående och kommunala utförare. En majoritet tror att ett vinsttak skulle minska antalet välfärdsföretag och sex av tio tror att det direkt skulle påverka deras möjligheter att välja en fristående förskola eller skola. 58 procent av stockholmarna anser att ett vinsttak skulle leda till minskad kvalitet i välfärden. Vänsterpartiet står långt från stockholmarna i synen på välfärdsföretag och långt från stockholmarnas vardag.

Ideologi och brist på verklighetsförankring kan inte få gå före fakta och ansvarstagande. Och här talar fakta sitt tydliga språk: Vårdfacken bedömer att Reepalus förslag skulle betyda en vårdkollaps, Läkarförbundet att det offentliga inte har någon möjlighet att bygga upp all ny verksamhet och remissinstanser som Riksrevisionen slår fast att utredningsförslagen innebär stora avsteg från de principer som gäller för svensk bolagsrätt. Några så kallade övervinster på en välfärdsmarknad där avtal träffas efter konkurrenssättning har utredningen inte kunnat visa. Det här visar att Vänsterpartiet inte heller har vårdfacken eller de tunga remissinstanserna på sin sida. När ska Vänsterpartiet ta till sig av detta?

Vi vill göra välfärden bättre, för alla som behöver den och för alla som jobbar i den. De fristående företagen i välfärdssektorn behövs för att möta en kraftigt växande Stockholmsregion med fler skolor, vårdcentraler och äldreboenden – med högre och bättre kvalitet. Därför säger vi nej till Reepalus, regeringens och Vänsterpartiets förslag och ja till näringsfrihet, valfrihet och konkurrens. Det är endast så välfärden kan tryggas i Stockholm och i Sverige.

Irene Svenonius (M)

finanslandstingsråd Stockholms läns landsting

Anna König Jerlmyr (M)

gruppledare och oppositionsborgarråd Stockholms stad
