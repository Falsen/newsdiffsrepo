Här får stockholmaren nog – gör sopuppror

Jan Majlard

Personalen i den skinande rena receptionen på det kommunala bolaget, beläget i Johannesfred, fick oväntat besök. SvD var med när Marinett Torlind gjorde sopuppror på egen hand.

Upp med den svarta säcken på axeln, in genom svängdörrarna – varsågod.

– Vi har haft fyra-fem påsar liggande i garaget. Med maskar och flugor. Det är jätteäckligt, försäkrar Marinett.

Det var efter hemkomsten från semestern till villan i Bromsten som familjen Torlind blev varse kaoset som råder i Stockholms sophantering.

– Vi har normalt hämtning på onsdagar, men under hela augusti har de inte hämtat på rätt dag någon gång. Och minst tio dagar har gått mellan varje gång. Soptunnan svämmar över, säger hon.

SvD har flera gånger beskrivit det sopkaos som råder i delar av Stockholm.

Företaget Reno Norden, som även vunnit upphandlingen som träder i kraft den 1 oktober, har skyllt sin bristfälliga sophämtning på den vilda strejk som utbröt i början av juli, utdragen nyckelinventering och att många nya, oerfarna sopåkare anställts sedan merparten av personalen sagt upp sig.

För att understödja entreprenören ställde Stockholm Vatten och Avfall AB ut ett 20-tal containrar runt om i staden där medborgarna uppmanas slänga hushållsavfall.

– De vill att jag ska samla ihop soporna och åka och lämna mina sopor i en container i Rinkeby. Det är över fyra kilometer bort. Varför det? Jag betalar ju för hämtningen, säger Marinett Torlind.

Eleonor Björkman, pressansvarig för Stockholm Vatten och Avfall, uppenbarar sig i receptionen och säger att vissa containrar plockats bort där behovet minskat, men att den extra lösningen kan bli kvar även nästa år.

Den åtgärden i sig strider mot lagen i Miljöbalken (15 kapitlet, paragraf 8 och 21) som strikt reglerar att bara kommunen och dess upphandlande aktör får ansvara för hämtning och bortforsling av hushållssopor.

– Varje reklamation av sophämtning ska ge en rabatt på 20 kronor på månadsavgiften, säger pressansvarige Eleonor Björkman.

Marinett Torlind låter sig inte nöjas:

– När soptunnan var full blev jag uppmanad av Stockholm Vatten och Avfall att samla ihop överblivna sopor i en säck och ställa den bredvid soptunnan. Då jag påpekade att det skulle dra till sig fåglar och råttor fick jag inget svar, berättar hon.

Reklamationsnivån i jämförelse med antal hämtningar har gått ner sedan mitten av juli, men ligger fortfarande på cirka 10 procent i snitt. I måndags inkom till exempel 833 reklamationer och 8 193 hämtningar utfördes enligt färsk statistik från Stockholm Vatten och Avfall AB.

När SvD stannar till vid en av Reno Nordens lastbilar på Kungsholmen på onsdagen dinglar ett stort antal nycklar i förarens knippa.

– Jag vet vart de går, vi jobbar på, säger den unge föraren.
