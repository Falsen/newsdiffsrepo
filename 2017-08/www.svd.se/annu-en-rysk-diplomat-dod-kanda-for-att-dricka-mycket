Ännu en rysk diplomat död: ”Dricker mycket”

Maria Georgieva

MOSKVA Mirgajas Sjirinskij var i tidiga 60-årsåldern vid tidpunkten för sin död. Ryska utrikesministeriet har framfört sina kondoleanser och beklagat hans bortgång på sin Facebook-sida, och uppger att de ska återkomma när de har en klarare bild av omständigheterna.

För ungefär sex månader sedan gick den luttrade FN-ambassadören Vitalij Tjurkin hastigt bort vid 64 års ålder. Den ryska regeringen beskrev honom som en ”enastående diplomat”, men uppgav ingen dödsorsak.

I december sköts Rysslands ambassadör i Turkiet till döds på en konstutställning i Ankara. Andrej Karlov blev 62 år gammal.

I januari dog en av de ryska diplomater som tjänstgjort längst, ambassadören i Indien Aleksandr Kadakin, efter en kort tids sjukdom vid 68 års ålder.

Forskaren Aleksandr Gabuev, vid tankesmedjan Carnegie i Moskva, tror att Sjirinskijs död i första hand kan skyllas på dålig hälsa. Han menar att man inte ska dra förhastade slutsatser och spekulationer gällande hans bortgång.

– Ryska diplomater är kända för att dricka och röka mycket. Att jogga tillhör inte ministeriets sociala kultur, säger forskaren Aleksandr Gabuev, Senior fellow vid tankesmedjan Carnegie i Moskva, till SvD.

Många diplomater var stressade på 1990-talet och hade inte tillgång till bra sjukvård, vilket kan ha lett till hälsoproblem decennier senare. Att det finns få ryska ambassadörer som är yngre än medelåldern 63 tyder också på en trend inom det ryska utrikesministeriet, menar han.

– Före sovjets kollaps var det mer eller mindre ett stabilt spår när det gällde rekryteringen av diplomater. Men nu har det skapats en generationsklyfta, säger han.

Efter Sovjetunionens upplösning gick många av ministeriets anställda tillbaka till sina gamla republiker.

– Det var ett av de fattigaste ministerierna, i Moskva och i omvärlden. Deras löner var låga, och många av de bästa har lämnat utrikesministeriet för att arbeta för internationella företag eller för ryska privata företag.

De som blev ambassadörer eller fick toppjobb på 90-talet var unga då – jämfört med på hur det var under sovjettiden.

– Lavrov var 41 år gammal när han började, Tjurkin 38 och Kisljak 44. De fick sina toppjobb och höll fast vid positionerna, och roterar inte särskilt mycket.

En utmaning för ryska utrikesministeriet är att det saknas duktiga yngre förmågor, enligt Gabuev. De kommande decennierna väntas en stor avgång från den äldre generationen.

– Ursäkta mitt språkbruk, men de flesta av de äldre diplomaterna har ett bäst före-datum – något som hemsöker utrikesministeriet. Vissa är välutbildade, andra valde att stanna på 90-talet för att de inte kunde hitta bättre jobb inom den privata sektorn. Att lära upp unga talanger är ett av huvudproblemen för rysk diplomati, säger Aleksander Gabuev.
