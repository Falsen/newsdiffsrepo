Aktuellt med CHL-final på neutral ort

TT

Under kommande CHL-säsong, den fjärde i ordningen, kommer finalklubben med flest inspelade poäng i gruppspelet och slutspelet att få fördel av hemmaplan i finalmatchen den 6 februari. Till nästa säsong kan den modellen skrotas.

– Vi har pratat om att gå över till en neutral ort. Då får vi möjlighet att sälja in finalen oavsett lag, men då måste den hållas i en bra storstad som attraherar hockeyfans vars lag inte är i final, säger CHL:s sportchef Bo "Kulon" Lennartsson till TT.

CHL har gjort klart med en huvudsponsor för ytterligare sex säsonger och framöver kommer även prispengarna att höjas. Kommande säsong är den totala prispotten cirka 14,7 miljoner kronor stor och vinnaren får drygt 2,8 miljoner kronor. Säsongen 2022–2023 uppgår den totala potten på nästan 33 miljoner kronor och vinnaren får drygt 6,8 miljoner kronor.

– Det är mycket positivt. Prestigen höjs och det blir allt viktigare att delta i Europamästerskapet för klubblag, säger Agne Bengtsson, vd i svenska mästarklubben HV71.

Patrik Sylvegård, Malmös vd och sportchef, håller med:

– Tyvärr är det ju så att pengarna styr. De svenska klubbar som varit med ett tag säger ju att det kostar pengar att spela i CHL och motivationen att gå långt blir större nu, säger Sylvegård.

Luleå vann premiärupplagan 2015 och därefter har Frölunda tagit två raka titlar. Publikmässigt är dock Sverige ett sorgebarn.

– Vi i Sverige är bäst i klassen på den sportsliga sidan, men sämst i klassen när det gäller att skapa intresse, säger Anders Ternbom, ordförande i CHL, inför torsdagens premiäromgång.

Schweiziska Bern snittade 9 748 åskådare per match förra säsongen. De sju svenska klubbarna rörde sig i intervallet 1 626 till 2 746 åskådare per match. Till årets säsong har CHL satt upp ett publikmål för de svenska klubbarna Frölunda, Växjö, Brynäs, HV71 och Malmö om ett snitt på 3 250 åskådare.

– Det är förra säsongens publiksnitt över hela Europa, säger Bo "Kulon" Lennartsson.

I Växjö kommer det att bli gratis för publiken att se höstens tre gruppspelsmatcher efter att sex sponsorer har köpt alla biljetter.

– Rent ekonomiskt är det bra för oss, men sedan ligger det ju i allas intresse att vi ska fylla arenan, säger Stefan Hörberg, klubbens vd.
