”Vill du alls ha sex med din man?”

Madeleine Gauffin Rahme

FRÅGA: Vad göra – vi är i kris efter 22 år tillsammans. Enligt min man har vi de senaste tio åren haft för lite och för tråkigt sexliv. Han likställer det med inget alls då det ofta inte ens är en gång i veckan.

Han beskriver mig ibland som frigid och ovillig, och sig själv som romantiker och ständigt sexhungrig. Han vill "ha roligt" i livet och befinner sig i någon slags livspanik och har ångest över att livet går för fort förbi. Det projiceras på mig, det är jag som gör honom olycklig, eller i varje fall inte lycklig.

Han Skorpion, jag Vattuman (kvinna). Sitt teckens erotiska läggning är något han ständigt tar upp och mitt teckens motsats – lojal partner, trogen livskamrat som inte ger upp med mera –  som går stick i stäv med hans.

Vad ska vi göra om vi inte vill separera eller till slut drivas till att separera?

Jag upplever att han inte ser mig, eller hör mig, annat än som den sexpartner han önskar att jag vore. Otillräcklig så klart, eftersom hur jag än skulle göra för att bli en roligare eller bättre sexpartner, så skulle det vara en "spott i Vättern" i jämförelse med vad han önskar.

Vår relation är meningsfull när det kommer till vänskap och föräldraskap (vi har två söner i övre tonåren), och vi delar hobbies och intressen. Hade han inte varit så missnöjd med vårt samliv, utan mer nöjd med vår relation, så hade jag nog inte varit olycklig.

Jag tror att han behöver prata med någon om sina tankar kring den livspanik han känner, för att komma tillrätta med sig själv, liksom jag tror att jag också behöver prata med någon om mig och mina tankar. Sen kanske vi skulle behöva prata med någon gemensamt också... Vet inte om han vore med på noterna men känner att jag måste göra något.

Petronella
