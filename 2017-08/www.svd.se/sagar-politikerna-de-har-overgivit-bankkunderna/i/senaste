Sågar politikerna: ”De har övergivit bankkunderna”

Joel Dahlberg

Den svenska bankmarknaden pekas då och då ut som ett oligopol, det vill säga en marknad med begränsad konkurrens på grund av ett fåtal dominerande aktörer. Thomas Franzén har en lång finanskarriär bakom sig och i en debattartikel som publicerades i torsdagens SvD uppmanar han politikerna att ”bryta upp bankoligopolet”.

När SvD ber honom utveckla resonemanget om den ”tysta överenskommelse” han ser på bankmarknaden, hänvisar han till det som inom ekonomisk teori kallas för avslöjad preferens (revealed preference).

– Man tittar på beteendet på en marknad och härleder värderingar utifrån det beteendet. Det är så man identifierar ett oligopol, säger Franzén.

Han har bland annat reagerat på hur alla bankerna mer eller mindre samtidigt har höjt sina marginaler på bolån kraftigt. Eftersom det sker genom tysta överenskommelser, snarare än skriftliga avtal, är det svårt för konkurrensmyndigheterna att komma åt det, säger Franzén.

Han har också noterat hur bankdirektörer ofta talar om att högre krav eller högre beskattning på banker resulterar i dyrare tjänster för bankkunderna.

– Det är fantastiskt, jag tror inte man kan hitta något annat exempel på en bransch som säger att om ni beskattar våra aktieägare så kommer allt att läggas på våra kunder. Det är så långt ifrån hur en marknad ska fungera, det skriker ju oligopol.

Att alla fyra storbankerna har snarlika avkastningsmål – enligt Franzén dessutom orimligt höga sådana med tanke på ränteläget – är ett annat tecken på ett oligopol.

– Två av storbankerna anger att de ska ha 15 procents avkastning på sitt egna kapital och de andra ska ha en avkastning minst i nivå med de andra. Det ger försämrad konkurrens, man begriper att man gynnas av att inte konkurrera.

Franzén bedömer att den form av oligopol som den svenska bankmarknaden utgör förmodligen inte är ett brott mot konkurrenslagstiftningen, men han är förvånad över politikers och myndigheters lama hantering av situationen.

– Både Finansinspektionen och regeringen tassar i frågan. Per Bolund säger att han förstår att bankernas vinster sticker i ögonen. Det borde ju sticka i ögonen även på honom och han borde kunna dra slutsatser utifrån det.

Franzén vill se fler analyser från både Finansinspektionen och Konkurrensverket som belyser konkurrenssituationen i banksektorn. Det skulle sätta mer ljus på missförhållandena och driva på förändring.

– Då utsätter man bankerna för ett större tryck och det skulle stimulera och hjälpa de aktörer som har möjlighet att presentera billigare lösningar.

Svenska Bankföreningens vd Hans Lindberg säger i en kommentar att det i dag finns 117 banker i Sverige och att konkurrensen är hård, inte minst inom bolån.

– Min bild är att även konkurrensen på bolånemarknaden är bra. Stigande kapitalkrav, riksbankens lågräntepolitik och svag lönsamhet i utgångsläget förklarar i stor utsträckning de ökade marginalerna de senaste tio åren.
