Nilsson Lindelöf: "Absolut ingen stress"

TT

Tränaren José Mourinho gav den svenske mittbacken chansen i ett par matcher under försäsongen. Men när det sedan var dags för Premier League att dra i gång – då hamnade han utanför laget.

Då Manchester United har imponerat under säsongsinledningen, tre segrar på tre matcher och fortfarande inget insläppt mål, har han i dagsläget långt till att vara given i startelvan.

En situation som är högst ovanlig för Nilsson Lindelöf.

Efter framgången i U21-EM i Tjeckien 2015, där han sent ersatte skadade Emil Krafth, tog karriären fart på riktigt. Försvararen blev ordinarie i Benfica, där han sedan imponerade i ligan och i Champions League. Prestationer som gjorde att han slog sig in i A-landslaget och nu även ses som en nyckelspelare i förbundskapten Janne Anderssons lagbygge.

Men 23-åringen har inte bråttom i klubblaget. Han känner sig inte alls stressad över den uteblivna speltiden i Premier League och han pratar kort och gott om vikten av att ha tålamod.

– Det har varit en okej start. Jag tycker att det har varit en väldigt viktig tid för mig nu, att komma dit och lära känna klubben, spelarna och systemet, säger Nilsson Lindelöf.

– Jag är ingen som känner stress. Jag har precis kommit till klubben – och det är världens bästa klubb. Det tar lite tid att komma in i det och lära känna allt. Det är absolut ingen stress.

Vad finns det för skillnader mellan Benfica och Manchester United?

– Den största skillnaden är allt runt omkring. Fokusen på klubben och sådana där saker, säger han.

Hur är det att jobba med Mourinho?

– Han är en väldigt rolig tränare att jobba med. Han är en duktig tränare och väldigt kunnig. Det är kul att få chansen att jobba med honom och utvecklas under honom.

– Vi har en dialog. Det är upp till mig att prestera och sedan får vi se vad som händer.

Hur har du kommit in i laget?

– Jag tycker det är ett skönt gäng och jag har kommit in i laget väldigt snabbt. Jag trivs bra där.

Victor Nilsson Lindelöf gillar även tillvaron med svenska landslaget och han ser fram emot att fortsätta kvalresan för att säkra en plats till VM-slutspelet i Ryssland 2018.

Nästa stopp är mötet mot Bulgarien på Nationalstadion Vasil Levski i Sofia.

– Jag har haft en bra försäsong med bra träningar, så kroppen känns väldigt bra. Det ska inte vara något problem om Janne (Andersson) vill starta med mig, säger han.

– Det är en tuff match. De har haft bra resultat hemma, men vi känner oss starka och trygga med vad vi kan göra på planen. Vi går ut för att vinna, även om det kommer bli en tuff match.
