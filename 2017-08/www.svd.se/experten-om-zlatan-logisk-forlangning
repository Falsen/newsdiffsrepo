Experten om Zlatan: "Logisk förlängning"

TT

Efter att Zlatan Ibrahimovic förra avtal med Manchester United löpte ut har hans framtid varit osäker. Milan och amerikanska lag har nämnts som tänkbara klubbadresser, samtidigt har en fortsättning i United hela tiden varit aktuellt. Och så blir det. På torsdagen tecknade 35-åringen ett nytt ettårsavtal med den engelska storklubben.

– Det är logiskt att han förlänger. För United kommer spela väldigt många matcher under säsongen och behöver en bred trupp, säger den tidigare landslagsspelaren och Premier League-experten Pontus Kåmark.

– United kommer ha nytta av Zlatan. Han är en ledare, en vinnare. Han är den största profilen. José Mourinho är nog jätteglad att han blir kvar.

Ibrahimovic är för närvarande knäskadad och när han kan vara tillbaka på planen är oklart.

– Zlatan kommer få tid att bygga upp sig i lugn och ro. Han kommer inte behöva spela alla matcher.

I sommar har Man United värvat anfallaren Romelu Lukaku för drygt 800 miljoner kronor. Belgaren har inlett säsongen lovande, vilket gör att Ibrahimovic kan komma att få spela andrafjol. Något som vore en ny situation för honom.

– Det är det enda som känns osäkert. Kommer det bli en konflikt? Eller känner Zlatan att han redan visat vad han kan? Jag hade suttit med ett leende på läpparna och gjort mitt bästa när jag hade fått chansen. Ungefär som Wayne Rooney gjorde förra året, säger Kåmark.
