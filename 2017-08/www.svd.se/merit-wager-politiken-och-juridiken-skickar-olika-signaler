Merit Wager: Politiken och juridiken skickar olika signaler



Den 27 juni uttalar sig den nu avgångne inrikesministern Anders Ygeman på Twitter: ”Vi ska ha ordning och reda i asylsystemet. Flyktingar ska erbjudas skydd, de som saknar skyddsskäl ska återvända.”

Dagen efter läser jag en dom från migrationsdomstolen som går stick i stäv med ministerns ord. Jag läser den flera gånger.

Det handlar om två äldre personer, födda 1936 och 1934. De har överklagat Migrationsverkets beslut att inte bevilja dem uppehållstillstånd och att utvisa dem till Grekland, där de båda är medborgare. De sökte uppehållsrätt som EU-medborgare i februari 2012. I april samma år fick de avslag för att de inte uppfyllde kraven för uppehållsrätt. I början av juni samma år ansökte de om uppehållstillstånd på grund av anknytning till sin son som är svensk medborgare. Ansökan avslogs i slutet av augusti 2012.

Det gamla paret har, trots två negativa beslut, stannat kvar i Sverige. De har ansökt om uppehållstillstånd igen, på samma grund: återförening med sonen. Nu framhålls att de inte klarar att försörja sig själva och att den sjukpensionerade dottern som också bor i Sverige och sonen inte kan försörja dem. Dessutom menar paret att de är från Libanon och aldrig har varit bosatta i Grekland, landet som de är medborgare i.

Det faktum att de inte kan försörja sig, är sjuka och inte har vistats i sitt medborgarskapsland, anses nu kunna utgöra skäl för att de ska få stanna. För har man uppehållstillstånd i Sverige så blir man försörjd när varken man själv eller ens barn kan försörja en. Och man har rätt till vård och hemtjänst trots att man aldrig bott och betalat skatt här.

Den ena personen är ”inte orienterad i tid och rum, har dåligt minne, är i behov av utredning för demens samt har opererats för tjocktarmscancer, är inkontinent, behöver hjälp med personlig hygien och har katarakt i ett öga”. Den andra är ”förlamad i benen och rullstolsburen sedan 22 år, kan inte sköta sin hygien och behöver hjälp med att förflytta sig till och från sin säng”.

I domen anges bland annat att ”för att det ska vara rimligt att Sverige ska erbjuda vård måste förutsättningarna för att utlänningen ska kunna få adekvat vård i hemlandet beaktas och även om Sverige i vissa fall kan erbjuda en betydligt bättre vård än vad som kan ges där kan enbart detta inte motivera att ge uppehållstillstånd i Sverige”.

Vidare anges att de sökande inte har en stark anknytning till Sverige, men också att de inte heller har en stark anknytning till Grekland.Migrationsdomstolen för ett långt resonemang kring om huruvida dessa EU-medborgare kan ges uppehållsrätt eller uppehållstillstånd och kommer till slut fram till att trots att kriterierna i lagen för ”synnerligen ömmande skäl” inte kan anses vara uppfyllda, trots att de är EU-medborgare, trots att de vistats illegalt i landet under lång tid, så ska de ges permanenta uppehållstillstånd.

Därmed fattar ändå domstolens tre nämndledamöter i majoritet ett beslut som de alltså vet inte följer lagen – ”oaktat lagtextens ordalydelse” – och beviljar permanenta uppehållstillstånd (inte uppehållsrätt) till dessa två EU-medborgare.

Nämnas bör att rättens ordförande anmäler avvikande mening: ”Det nu meddelade avgörandet strider rent objektivt mot av Sveriges riksdag fastställd lag och utgör även ett tydligt avsteg från domareden i 4 kap. 11 rättegångsbalken.”

Det är uppenbart att situationen för de äldre är tragisk, men beslutet går helt på tvärs mot vad Anders Ygeman tydligt deklarerade. Att Migrationsverket begär prövningstillstånd hos Migrationsöverdomstolen gällande det här fallet torde vara naturligt.

Den oordning som i dag råder på asyl- och migrationsområdet kommer inte att upphöra för att ministrar twittrar om det, när en domstol samtidigt fattar beslut som det ovan beskrivna.

En reflektion därutöver: Varken Migrationsverket eller migrationsdomstolen har funnit anledning att bevilja förlängda arbetstillstånd ”oaktat lagtextens ordalydelse” i de många uppmärksammade och snarlika fall där arbetande utlänningar utvisas på grund av ringa misstag begångna av andra.

MERIT WAGER är förläggare och fri skribent

merit.wager@comhem.se
