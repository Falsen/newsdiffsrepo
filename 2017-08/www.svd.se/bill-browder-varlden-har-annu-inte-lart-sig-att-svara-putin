2017-08-13T05:00:00.000Z
Bill Browder: ”Världen har ännu inte lärt sig att svara Putin”
Tove Lifvendahl

Han är affärsmannen och investeraren som i slutet av 1990-talet kom att utmana Vladimir Putins ekonomiska intressen när han utmanade oligarkerna och avslöjade grova oegentligheter.

Den advokat som försvarade Browder mot förtal och falska anklagelser, Sergej Magnitskij, fick plikta med sitt liv efter ett år av psykisk och fysisk tortyr och dog i Butyrkafängelset den 16 november 2009. Även efter hans död har han fortsatt att smutskastas av den ryska regimen. Tre och ett halvt år efter sin död blev Magnitskij den första personen att dömas postumt i rysk domstol.

Sedan 2009 har Bill Browder ägnat sitt liv åt att försöka ge Magnitskij rättvisa. Hans bok ”Mitt krig mot Putin: Den sanna historien om stora pengar, mord, och en mans kamp för rättvisa” (Albert Bonniers förlag 2015) berättar om vad som hände och han vädjar om hjälp att föra berättelsen vidare.

I denna kamp var SvD:s tidigare politiske chefredaktör Mats Johansson  en betydelsefull kraft, och det var tack vare honom jag fick möjlighet att träffa Bill.

I posthögen som blev kvar vid Mats bortgång låg en t-shirt han skulle ha på sig vid nästa tal: ”Bring justice to Magnitsky”.

Bill, vad är dina tankar och känslor kring förlusten av Mats Johansson?

– Mats Johansson var en av mina tidigaste och mest ivriga samarbetspartners i kampanjen för att skapa rättvisa för Sergej Magnitskij. Som politiker kämpade Mats för rättvisa för Sergej i Europarådet och i Europaparlamentet. Som journalist såg han till att den svenska allmänheten inte glömde namnet Sergej Magnitskij.

– När jag fick höra om Mats död, var det en total chock. Jag har förlorat en kär vän, en allierad, och världen har förlorat en stor och anständig människa. Jag hade kommunicerat med honom bara fyra dagar innan hans plötsliga död och det är svårt att acceptera att han inte längre finns bland oss.

Du och jag möttes i ett samtal förra våren, då du berättade om din bok, och det arbete du bedriver. Den största framgången var då att den amerikanska kongressen 2012 antog the Magnitsky Act som omöjliggör för medskyldiga till Magnitskijs död att resa in i USA eller att använda dess banksystem. Vad har hänt sedan dess?

– Sedan jag var i Sverige förra våren har vi gjort ett antal större framsteg i Magnitskijkampanjen. I december förra året, breddade USA the Magnitsky Act genom att godkänna the Global Magnitsky Act, som straffar förbrytare mot mänskliga rättigheter – inte bara från Ryssland utan från hela världen.

– Samma dag som den gick igenom, undertecknade den estniska presidenten en estnisk Magnitsky Act. Det gjorde Estland till det första europeiska landet som antog lagstiftningen. Det inspirerade i sin tur det litauiska parlamentet att arbeta fram the Lithuanian Magnitsky Act som nu är under prövning.

– Och i maj i år har det brittiska parlamentet antagit en brittisk version av Magnitsky Act.

Bill Browder har kallat sin bok en motåtgärd – ”om jag blir mördad vet alla vem som gjorde det”. Han säger att han kan tänka sig värre sätt att leva, men kallar situationen med livvakter och ständig vaksamhet för ”min förbannelse”. Han har inte valt den här striden – den ryska regimen valde den, och han har bestämt sig för att inte backa. Och han känner att hans mission är viktig – ”att kämpa för pengar är mindre viktigt än att kämpa för rättvisa”.

Har du mottagit några hot på senare tid? Har något förändrats när det gäller de villkor du verkar under?

– Situationen med Ryssland fortsätter i mitt fall att eskalera. De har framfört dödshot, hot om kidnappning, stämningar, propagandakampanjer och allt annat man kan komma på.

Hur förändrar det amerikanska presidentskapet Rysslands roll?

– Juryn sammanträder fortfarande om vad Ryssland kommer att kunna uppnå under president Trump. Å ena sidan har Trump utnämnt några av de mest hökaktiga Rysslandsrealisterna i sin administration, personer som försvarsminister Mattis och FN-ambassadören Hailey, som är mycket sunda i sina bedömningar av Rysslands internationella ageranden.

– Å andra sidan kan vi inte ignorera Trumps positiva uttalanden om Putin. Men jag är hoppfull om att det är administrationen som kommer att forma USA:s Rysslandspolicy.

Vad har förändrats på den geopolitiska scenen sedan förra våren?

– Enligt min åsikt har den ryske presidenten Putin blivit mycket djärvare i sina politiska interventioner i länder i Europa och i Nordamerika. Alla har varit fokuserade på den ryska inblandningen i det amerikanska valet, men det är ett problem som tycks uppträda mer eller mindre överallt. Ryssarna försökte påverka det franska valet, det holländska valet, den brittiska folkomröstningen och andra demokratiska val i Europa. Vladimir Putins fräckhet visar att världen ännu inte har lärt sig hur man ska svara.

I ett av våra tidigare sommarsamtal, med Norges försvarsminister Ine Marie Søreide Eriksen, talade hon om situationen att flera länder har starka ekonomiska band till Ryssland, vilket skapar svårigheter att sätta tryck på landet genom sanktioner. Vill du kommentera det?

– Det ser ut som om initiativet för en mycket kraftfull sanktionslagstiftning i den amerikanska kongressen kan komma att stärka de globala sanktionerna, som Europa i så fall kan följa. Jag finner det högst förvånade att länder som Ungern och Slovakien, som en gång varit ockuperade av Sovjet, uppträder så fegt gentemot Ryssland nu.

Bill Browders bok har sålt enastående väl och spridits i ett 30-tal länder. Han berättade i fjol vår att hans nästa mål var att få Hollywood att göra film av den för att kunna sprida budskapet till fler. Av 80 000 filmmanuskript som skickas dit varje år blir 200 förverkligade på filmduken. Dåliga odds, men för den som har baxat en lag genom amerikanska kongressen är sådant inte avskräckande.

Och processen fortskrider, upplyser han om när jag frågar hur det har gått.

– Jag arbetar på manuskriptet och letar efter skådespelare till filmen. Några förslag på vilka som skulle spela Sergej och mig…?

Jag lovar att fundera på saken.
