Irak fördömer evakuering av IS-medlemmar

TT

– En förolämpning mot det irakiska folket, säger al-Abadi.

Premiärministern tillägger syrligt att Irak bekämpar jihadister, inte skickar dem mot Syrien.

IS-anhängarna har evakuerats från en enklav kontrollerad av extremistgruppen vid den libanesisk-syriska gränsen och ska nu föras till territorium som hålls av IS i provinsen Dayr al-Zawr (Deir Ezzor), enligt tv-kanalen al-Manar, knuten till den libanesiska shiamilisen Hizbollah.

Bakgrunden är att IS i helgen enades om ett eldupphör med den libanesiska armén efter en vecka av strider, där syriska regeringsstyrkor och libanesiska milismän från Hizbollah gått till angrepp mot jihadisterna.

Omkring 600 personer ingår i evakueringsplanen, enligt statliga syriska medier. Bagdad fruktar nu att terrorrörelsen får förstärkning i området vid det oroliga gränsområdet mot Irak, och kan komma att utföra attacker mot mål på irakisk mark.

Däremot kontrollerar Libanon nu för första gången på flera år hela sin gräns mot Syrien. Landets gräns mot Israel patrulleras av den fredsbevarande FN-styrkan Unifil.
