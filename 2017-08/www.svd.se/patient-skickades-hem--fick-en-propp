Patient skickades hem – fick en propp

TT

En tarmsjuk man som sökte vård för blodiga diarréer och blåsor i munnen skickades hem från vårdcentralen i Kiruna utan ordentlig undersökning.

Dagen efter föll han ihop hemma av en propp i hjärnan, skriver Norrländska Socialdemokraten.

Mannen sökte hjälp eftersom en kraftig förkylning gjort hans kroniska tarmsjukdom värre. Vid läkarbesöket skickades han hem utan att kontrolleras alls, trots att det visade sig att mannen hade ett kraftigt skov i tarmen, var uttorkad och hade lunginflammation.

Proppen i hjärnan gjorde honom förlamad i vänster kroppshalva. Proppen orsakades av hans tarmsjukdom enligt läkarna på intensivvårdsavdelningen där han vårdades.

Händelsen anmäldes till Ivo, Inspektionen för vård och omsorg, som nu riktar kritik mot läkaren som de anser gjorde en bristfällig undersökning och inte vidtog lämpliga åtgärder med tanke på patientens sjukdomshistoria. Även hälsocentralen får kritik för att de inte utrett händelsen.
