Landslagsläkaren: Inte överraskad

TT

Konstaterandet efter fotbollsstjärnan Zlatan Ibrahimovics översträckning i Europa League-kvartsfinalen mot Anderlecht i april kom i det närmaste omedelbart: det handlade om en allvarlig knäskada.

Ändå trodde landslagsläkaren Anders Valentin, som känner Ibrahimovic väl efter åren tillsammans i Blågult, på en comeback på toppnivå.

– Han är disciplinerad, energisk och målmedveten. Allt som behövs. Och han har säkert blivit opererad på ett bra sätt. Då brukar det fungera, säger han.

Valentin är "ganska väl förtrogen" med Ibrahimovics skada men har lovat att inte gå in på vad som gick sönder i knäet. Han tror inte att åldern – Ibrahimovic fyller 36 i oktober – eller påfrestningarna som en stor och tung kropp innebär kommer att hindra svensken att göra avtryck i Premier League även den här säsongen.

– Ju större man är, desto mer muskler behövs det för att hålla ihop allt. Men det har han ju. Han har en exceptionell fysik. För många kanske åldern hade varit ett problem men han har inte så mycket skador i bagaget. Så han är väl rustad.

Fotbollsälskaren Valentin ser fram emot Ibrahimovics återkomst i Manchester United.

– Det är kul för alla supportrar, för oss som gillar fotboll. Det ska bli spännande att se hur det går, säger han.
