Björn dödade 18-årig skötare – familj flydde

TT

– Först och främst vill jag säga att det är en tung dag. Jag tänker mycket på min kollega och hans familj. Vad som har gått fel överlåter jag till polisen att reda ut, sade Sven Brunberg, chef för parken, vid en presskonferens.

Det var första sommaren som 18-åringen arbetade i parken, men under sin utbildning har han praktiserat där flera gånger, säger Brunberg till Aftonbladet.

– Han var en glad och trevlig kille som precis börjat sin yrkeskarriär som djurvårdare, säger han till tidningen.

Det var under en inbokad aktivitet med en barnfamilj som attacken inträffade. Familjen var inne i ett hägn för att lägga ut mat till björnarna. Av oklar anledning befann sig då en björn redan inne i hägnet.

Familjen ska enligt Sven Brunberg ha klättrat ut ur hägnet.

– Uppenbart har något gått fel. Alla fem var inne i hägnet, och familjen klättrade ut, säger han.

Att familjen hann undan men inte den 18-årige djurskötaren är oklart.

– Det kan vara så att han såg att någonting gick fel och att han har försökt styra undan björnen, vilket gjort att han hamnat i en sämre situation för sig själv, säger Sven Brunberg till Aftonbladet.

Det var omkring 10.30 på förmiddagen som polis och räddningstjänst larmades om att en djurskötare vid djurparken blivit attackerad av en björn.

Familjen som var med under aktiviteten ska vara oskadd, enligt Anders Blomquist vd för Grönklittsgruppen bakom djurparken.

På presskonferensen berättar Sven Brunberg att björnen, som var en av fjolårets ungar, sköts av en av djurvårdarna.

– Enligt våra rutiner har två personer tillgång till vapen för att kunna avliva djuren.

Efter olyckan stängdes djurparken för resten av dagen:

"På grund av rådande omständigheter efter förmiddagens olycka stänger vi parken för resten av dagen. Vi ber om er förståelse och välkomnar er tillbaka i morgon enligt ordinarie öppettider", skriver Orsa Rovdjurspark på Facebook.

En förundersökning om arbetsmiljöbrott genom vållande till annans död har inletts, uppger polisen.

Tomas Frisk, ordförande för Svenska djurparksföreningen och chef för zoologiska avdelningen vid Skansen, beklagar händelsen. Han säger att eftersom han fortfarande inte vet hur olyckan gick till är det svårt att veta om föreningen behöver ta ställning till nya riktlinjer och förändrade arbetssätt för djurparker.

– Jag vet ju att alla djurparker har ett systematiskt miljöarbete som alla andra arbetsplatser. Sedan får man se vad som har hänt och uppdatera om man ser över sina rutiner där. Det är en exceptionell olycka. Jag har inte hört talas om något liknande, inte på björnsidan, säger han till TT.

Tomas Frisk understryker att det som har hänt inte får hända och att något har gått fel.

– Regelverket ser till att det inte händer olyckor. Ibland kan man hitta saker som man kan göra bättre, ibland kan man konstatera saker som man aldrig hade kunnat förutse. Jag tror att det är så på alla arbetsplatser. Och om man kan göra något bättre får man uppdatera sina rutiner, säger han och fortsätter:

– Först måste vi veta vad som har gått snett. Det kan vara väldigt specifika förutsättningar där det har hänt, förutsättningar som inte gäller på andra djurparker.
