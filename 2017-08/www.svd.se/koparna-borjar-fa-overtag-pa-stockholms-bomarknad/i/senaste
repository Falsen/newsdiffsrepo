Mäklare: Köparna börjar få övertag i Stockholm

Johan Hellekant

Den tunga bostadsmarknaden i Storstockholm har bromsat in. När Fastighetsbyrån på onsdagen publicerar sin interna enkät till över 430 av kedjans mäklare, håller Stockholmsområdet på att bli köparens marknad.

– Vi såg det första trendbrottet före sommaren. Nu ser vi igen att Stockholm är lite trögare och har svängt över till köparens marknad, säger Johan Engström.

Bostadsmarknaden i Storstockholm beskrivs nu allmänt som ”spretig”. Det vill säga att attraktiva objekt fortfarande säljs till den etablerade prisnivån medan mindre attraktiva objekt är mer svårsålda på tidigare prisnivå.

– Månad för månad ser vi tydligare och tydligare att amorteringskravet får mer effekt. Det är tufft att ha 2 procent amortering på objekt med hög belåning. Men vi ser också att bankerna har en försiktigare hållning än innan. De är mera restriktiva. Det är alltså både finansiering och amortering som spelar in. Samtidigt tror jag att det just nu även finns en tydlig osäkerhet. Många ställer sig frågan: ”Var befinner vi oss på marknaden?”.

Även om Fastighetsbyråns så kallade Mäklarpanel begränsas till cirka 150 mäklare i Stockholmsregionen, så är enkäten viktig eftersom det är landets största mäklarkedja som ger den tidigaste marknadssignalen. Totalt har Fastighetsbyrån cirka 1 000 mäklare, varav 430 deltar i enkäten Sverige runt.

– I övriga landet ser vi fortsatt hög aktivitet. Det blir i höst som vi får se om utvecklingen i Malmö och Göteborg följer trenden i Stockholm.

Enligt Johan Engström finns det just nu även vissa residens- och universitetsstäder som har trögare försäljning, men det gäller främst försäljningen i nyproduktionen. Känt är att Uppsala är en sådan stad.

Men Fastighetsbyråns vd understryker att det finns ”två sidor av myntet”. Det vill säga att efterfrågan finns trots allt kvar även om den på alla marknader inte möter alla prisförväntningar.

– Även prisutvecklingen har ju under hela 2017 dämpats högst väsentligt. Vi har tydliga tecken på osäkerhet på Stockholmsmarknaden.

Enkäten gjordes förra veckan och ska alltså spegla mäklarnas pinfärska syn på marknaden. Frågan som besvarades på en skala 0–10 är ”För vilka är bostadsmarknaden mest fördelaktig just nu?”

Allt under 5,5 speglar fördel för köparna medan högre värden visar på fördel för säljarna. För hela riket blev snittet 6,4 vilket även det är lägre än tidigare i år. Men mäklarna i Storstockholm avviker just nu med det låga snittet 4,6. Till och med april i år menade Fastighetsbyråns mäklare i Storstockholm att det fortfarande var säljarnas marknad, men sedan i juni har det vägt över till köparnas.

Fastighetsbyråns Johan Engström är ny vd sedan 1 juni. Han kom då från Swedbank där han bland annat varit kontorschef samt ansvarig för den svenska verksamhetens företagserbjudanden vid huvudkontoret.
