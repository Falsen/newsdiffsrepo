Berg: "Vi får inte rucka på något"

TT

Det är närmare 30 grader varmt när landslaget genomför den sista träningen på Vasil Levski-stadion i Sofia inför torsdagskvällens VM-kval mot Bulgarien.

Hettan är inget problem för Marcus Berg. Efter åren i Panathinaikos i grekiska ligan är han van och han börjar så smått anpassa sig till fotbollsmatcher där temperaturen sticker i väg upp mot 40 grader.

Värmlänningen skrev tidigare i somras på för Al Ain i Förenade arabemiraten. Klubben spelar i högstaligan, staden med samma namn ligger mitt ute öknen, vid gränsen mot Oman.

Vid 31 fyllda valde han en rejäl pensionsförsäkring framför fortsatt jakt på titlar i någon av de europeiska ligorna. Fotbollsmässigt är det rimligen ett steg nedåt. Och det i ett läge när Berg äntligen har etablerat sig som given anfallare i blågult.

Han har startat i fem av sex VM-kvalmatcher under förbundskaptenen Janne Andersson. Den sjätte – mot Frankrike i Paris i höstas – missade han på grund av skada.

Ingen risk för du inte ska kunna behålla skärpan som krävs för att spela i landslaget?

– För mig är det inga konstigheter, sedan får vi se vad Janne tycker. För mig är det ingen skillnad om jag spelar i Tyskland, Grekland eller där. Jag kör på som vanligt. Tränar, spelar, gör mitt bästa och sedan får vi se vad det leder till.

Hur är kvalitén på fotbollen i Förenade arabemiraten?

– Jag tycker att den är bra. Vi har bra spelare, bra tränare. Vi har alla förutsättningar för att bli bättre och utvecklas.

Men Al Ain är Al Ain och Sofia är Sofia. Här och nu handlar det om att få ett resultat på Vasil Levski-stadion. Då drar landslaget vidare till Minsk och allt närmare Ryssland.

De 3–0 på bulgarerna på Friends i oktober är, enligt Berg, ingen referenspunkt att luta sig mot vad gäller klassen på torsdagens motstånd.

– Vi har gått igenom Bulgarien och fått höra att det är rätt stor skillnad på dem nu mot hemma. Lagen från öststaterna brukar vara starka hemma och det är vad vi har sett och vad vi hört har de också bra resultat hemma i VM-kvalet.

– Det blir en annan match än hemma, men gör vi det jobb som vi har gjort i varje match hittills har vi stor chans att ta tre poäng. Vi får inte rucka på något av det vi gjort tidigare. Vi har den mentaliteten att göra vad vi ska i matchen.

– Vi har satt oss i en jädrigt bra situation. Det är bara att fortsätta och så hoppas vi att det håller hela vägen, säger Berg.

Är du överraskad över att ni är där ni är?

– Jag tror nog att alla tycker att det är lite överraskande om man ser till hur vi presterade i EM-slutspelet och med de spelare som försvann visste väl ingen riktigt var vi stod. Det är bara en positiv överraskning att vi satt oss i den här situationen med fyra matcher kvar.

Din egen form?

– Den är helt okej, men det är tidigt på säsongen så man vet väl inte riktigt var man står. Vi har bara spelat en tävlingsmatch hittills i Champions League där nere. Men jag har varit frisk och tränat på bra, säger han.
