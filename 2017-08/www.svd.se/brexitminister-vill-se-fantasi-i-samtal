Labour vill ha övergångsperiod för brexit

TT

"Labour skulle söka ett övergångsavtal som upprätthåller samma grundläggande villkor som vi för närvarande har med EU", skriver Keir Starmer, Labours brexittalesperson, i tidningen The Observer.

Partiet vill alltså vara kvar i tullunionen och den gemensamma marknaden. Det skulle också innebära fortsatt fri invandring från EU – den fråga som anses ha fått flest britter att rösta för ett utträde i fjolårets folkomröstning.

Det innebär också en tvär sväng för Labour, som tidigare vacklat i hållningen till den gemensamma marknaden och tullunionen.

Labour agerar utifrån en starkare position efter valet i juni, där premiärminister Theresa May och hennes Konservativa partiet tappade den egna majoriteten.

Landets brexitminister David Davis kommer samtidigt att uppmana EU att ha "fantasi" under brexitsamtalen och att hjälpa till att fokusera på framtiden snarare än en skilsmässa, uppger en regeringskälla.

– Nu måste båda sidorna vara flexibla och villiga att kompromissa inom frågor som vi inte är överens om, säger källan.

Den tredje omgången samtal i förhandlingarna inleds under måndagen.
