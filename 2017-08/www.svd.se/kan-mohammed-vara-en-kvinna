Lena Lind Palicki:
Kan Mohammed vara en kvinna?

Lena Lind Palicki

När Mohammed ropas upp i väntrummet i Sverige förväntar sig de flesta att det ska vara en man som känner sig kallad. Inte ens den somaliska kvinna som har en läkartid förstår att det är hon som ropas upp och fortsätter därför att vänta. Exemplet är autentiskt, från en studie av möten mellan olika namnsystem som Maria Löfdahl och Lena Wenner från Institutet för språk och folkminnen i Göteborg arbetar med.

Att som i Sverige ha ett förnamn först och efternamn därefter är en konvention som inte gäller i hela världen. I Somalia tilltalas man med sitt första namn och sedan kommer pappans namn, farfars och så vidare, men några efternamn finns egentligen inte.

I de flesta isländska familjer kan alla ha olika efternamn, eftersom namnet ges efter pappans förnamn tillsammans med en angivelse av släktförhållandet, så kallat patronymikon. En familj kan alltså bestå av föräldrarna Helga Haraldsdóttir och Jón Ingvarsson med barnen Svava Jónsdóttir och Sverrir Jónsson. I kinesiska namn står familjenamnet först och det som motsvarar förnamn därefter, medan spansk tradition påbjuder att du har efternamn från både mamma och pappa. Det är alltså inte konstigt att det uppstår förvirring när olika namnskick möts.

Namn handlar om identitet, historia och kultur. ”Att säga sitt namn är att berätta sin släkts historia” säger en av deltagarna i undersökningen. Eftersom Somalia är ett mycket fattigt land kan det vara helt avgörande att visa sin klantillhörighet i namnet för att överleva. Men de flesta av de somaliska deltagarna i studien förhåller sig pragmatiska till hur namnet hanteras i en svensk kontext. Det är viktigare att namnet uttalas (ungefär) som i hemlandet än att stavningen är korrekt. Den kan anpassas ”så att svenskarna ska ha lätt att uttala rätt.”

Namnskick förändras ofta när samhällsförändringar sker. Den svenska konventionen har bara sett ut som den gör sedan slutet av 1800-talet; tidigare användes oftare gårdsnamn som Jugås Anna eller patronymikon som Persson eller Gunnarsdotter.

Sett i ett utifrånperspektiv finns en hel del oklarheter i det nuvarande svenska systemet. I studien påpekar en del somaliska informanter att det verkar märkligt att inte veta vem som är släkt med vem när man byter namn vid till exempel giftermål. Och hur vet man vem som är vem när många heter likadant? Vad som är mest praktiskt är alltså inte självklart. Finns det två Anna Svensson bokade hos läkaren samma dag kan det också leda till förvirring i väntrummet.
