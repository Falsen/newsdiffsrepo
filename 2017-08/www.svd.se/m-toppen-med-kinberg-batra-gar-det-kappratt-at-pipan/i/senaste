”Med Kinberg Batra går det käpprätt åt pipan”

Fredrik Mellgren

Kristoffer Tamsons är solklar över att Moderaterna måste byta partiledare – för att undvika en katastrof i valet nästa höst.

– Förtroendekrisen handlar om ledarskapet. Det bär inte, det sänker oss opinionsmässigt och det kan ta decennier att ta oss upp ur det. Facit är ju att väljarna och sympatisörerna lämnar partiet och anger partiledaren som orsak. Det går käpprätt åt pipan, stödet för vår partiledare och statsministerkandidat är lika lågt som för Ola Ullsten på 1970-talet. Det är nivåer som vi inte kan acceptera, säger Kristoffer Tamsons som var en av Fredrik Reinfeldts talskrivare under regeringsåren.

Men löser sig allt med en ny partiledare?

– Det handlar om ledarskapet och att tända gnistan inom partiet. Men vi måste också backa tillbaka till våra värderingar, ett knippe som förenar oss. Till stora delar har vi en trygg och bra politik, men det behövs en del omtag när det gäller frågor om jobben, ekonomin, friheten och välfärden. Men vi ska inte titta bakåt mot åren med Reinfeldt.

Sverigedemokraterna då?

– Hattandet kring SD med det utspel som kom vid årsskiftet skapade en väldig förtroendekris gentemot väljarna. Det handlade mest om käbbel om vem som tar vem i riksdagskorridorerna. Vi ska inte förhålla oss till Sverigedemokraterna, vi ska driva vår politik.

Kristoffer Tamsons anser inte att ett partiledarbyte vid partistämman i oktober eller vid en extrastämma kommer för nära valet 2018.

– Ulf Adelsohn tog över efter Gösta Bohman mindre än ett år före valet 1982. Då gjorde vi vårt bästa val i modern tid.
