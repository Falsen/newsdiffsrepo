Vellinge kommun har beslutat om tiggeriförbud

TT

– Jag är medveten om att det är en svår fråga, men jag tror inte att vi bekämpar fattigdom genom att tillåta tiggeri, säger hon till TT.

Samma eftermiddag som frågan ska upp i Vellinges kommunstyrelse sitter 19-åriga Iasmina Lacatus Olimpia på en pall i solgasset bredvid en uttagsautomat i Skanör. I handen har hon en tom konservburk med några få tior och några mindre mynt i botten. Hon kom till Sverige från Rumänien för fyra månader sedan – hemma har hon ingen familj, ingen bostad och ingen försörjning. Hon rycker på axlarna åt det planerade tiggeriförbudet.

– Jag vet inte vad jag tycker, jag vill ändå inte tigga, jag vill jobba, säger hon.

Förslaget är att stoppa tiggeriet i fyra centrala områden i Vellinge, Höllviken och Skanör. Moderaterna har egen majoritet i Vellinge och Liberalerna har också ställt sig bakom, så det är ingen tvekan om att det kommer att klubbas igenom på kommunfullmäktiges septembersammanträde.

Orsaken till att frågan väckts är signaler från näringsidkare och andra kommuninvånare, enligt Carina Wutzler.

– Det är allt från att man tycker att man blir hindrad från att gå in i butiker, man känner sig påhoppad, till att man gör sina personliga behov i anslutning till platserna, säger hon.

2011 var Sala den första kommunen i landet som införde förbud mot tiggeri på allmän plats. Detta satte länsstyrelsen sedan stopp för, eftersom ett förbud inte ansågs förenligt med ordningslagen. I Vellinge är den politiska majoriteten därför inställd på att begränsa förbudet till några få utvalda områden.

Även jurister vid Sveriges Kommuner och Landsting (SKL) har kommit fram till att det troligen är möjligt att införa begränsat tiggeriförbud i de lokala ordningsföreskrifterna.

"Framförallt torde det finnas en möjlighet att förbjuda tiggeri på livligt trafikerade platser, såsom exempelvis vid gallerior där ett stort antal personer passerar eller vid omstigningsplatser för kollektivtrafik", skriver SKL i en nyligen författad promemoria till stöd för kommuner som funderar kring de här frågorna.

Lagstiftningen är inte glasklar, anser Advokatsamfundets generalsekreterare Anne Ramberg.

– Men det är inte fritt fram att använda den lokala ordningsstadgan för att förbjuda tiggeri, säger hon.

Regeringen arbetar brett med frågan, enligt ansvariga ministern Åsa Regner.

"Angående lokala tiggeriförbud så kan inte regeringen kommentera hur enskilda kommuner tolkar lagen, det får avgöras i domstol", skriver hon i en kommentar till TT.

Enligt Carina Wutzler följer politiker från andra kommuner Vellinges planer med intresse.

– Jag tycker att hela tiggerifrågan behöver lyftas utifrån de här människornas utsatthet. Det är också ett signalvärde till riksplanet att man behöver ta tag i frågan, säger hon.

TT: Tycker du att det känns moraliskt rätt att införa ett förbud mot att be om pengar?

– Jag tycker jättesynd om de här människorna, men jag tror att man blundar för problemet, just att de tillhör en utsatt grupp och att de också utnyttjas i stor omfattning. Jag tycker inte att det är en bra situation och jag tror att vi kan hjälpa de här människorna på andra sätt.

"Den bästa fattigdomsbekämpningen görs genom att förbättra situationen i hemländerna. I nästa vecka reser jag till Rumänien för att följa upp och se resultat från det samarbetsavtal som har slutits mellan Sverige och Rumänien", skriver Åsa Regner.

Kommunstyrelsen beslöt på tisdagskvällen att tiggeriförbudsförslaget ska läggas fram för fullmäktige. Vid årsskiftet kan det tidigast genomföras, rapporterar Sydsvenskan.

– Det är allt från att man tycker att man blir hindrad från att gå in i butiker, man känner sig påhoppad, till att man gör sina personliga behov i anslutning till platserna.

Vellinges moderata kommunstyrelseordförande Carina Wutzler om varför hon driver frågan om ett lokalt förbud mot tiggeri på utvalda platser i kommunen.
