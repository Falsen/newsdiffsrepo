Svårare och lättare att få studentboende

TT

Akademiska Hus, ett statligt ägt fastighetsbolag, planerar att bygga 21 000 nya studentbostäder i landet. Fram till 2021 planeras 11 000 studentbostäder och sedan ytterligare 10 000 mellan 2021 och 2026. Utöver det ska bolaget bidra med mark för 7 000 vanliga bostäder. En del av boendena har redan börjat byggas, men Akademiska Hus presenterade det samlade paketet på en presskonferens tillsammans med regeringen i dag.

– Det kommer att göra att situationen med studentbostäder kommer vara någorlunda i balans inom några år, säger bostadsminister Peter Eriksson (MP).

Ola Johansson (C), bostadspolitisk talesperson, välkomnar planerna på fler bostäder, men han anser också att det inte vore möjligt att bygga alla de här nya bostäderna utan de sänkta bullerkrav som regeringen har gått med på. Han vill se ytterligare förenklingar i regelverket, som att lätta på kraven på tillgänglighet för personer med funktionsnedsättning.

– Tack vare att vi har ett bra konjunktursläge just nu så byggs det väldigt mycket bostäder, men det är fortfarande så att när konjunkturerna vänder och det blir mindre lockande att investera i bostäder så kommer regelverk och långa processer att bli ett hinder igen, säger Ola Johansson.

Enligt beräkningar från Sveriges förenade studentkårer (SFS) behövs omkring 17 000 studentbostäder för att skapa balans på bostadsmarknaden.

– Det är stor brist och 11 000 bostäder de närmaste åren kommer att hjälpa, men de flesta prognoser visar att behovet är större, säger Jacob Adamowicz, vice ordförande i SFS.

SFS har gått igenom läget inför den här terminen i sin årliga bostadsrapport , där 33 studentstäder bedöms utifrån sin förmåga att kunna erbjuda studenter "en trygg och hållbar bostadssituation under hela studenttiden".

Rapporten visar att nya studenter i 13 städer, fler än i någon tidigare mätning, riskerar att behöva vänta minst en termin på att få en bostad.

I elva städer tar det mindre än ett halvår och i nio städer kan studenterna räkna med att inom en månad få en trygg bostad. Med det menas bland annat att man har ett permanent hyreskontrakt som gäller hela studieperioden, att bostaden ska vara belägen inom 30 minuters avstånd från högskolan/universitetet och att hyran ska vara rimlig utifrån nivån på studiemedlet.

Bland de nio städer som grönlistats finns bland annat Gävle, Västerås och Östersund. Dessa var förra året gulmarkerade, men ett nytillskott av bostäder har kunnat höja betyget.

– Gävle är ett exempel där de har lyckats bra. Det finns andra städer där man har byggt nytt, men det är för dyrt för studenter att bo i de nybyggda lägenheterna, säger Jacob Adamowicz.

Peter Eriksson säger att de nybyggen som Akademiska Hus nu planerar för ska byggas efter studenters behov och att bolaget inte är ute efter höga hyror.
