Tumult i Rom efter migrantvräkning

TT

Polisen i Rom har använt vattenkanoner och batonger i sammanstötning med migranter som ockuperat ett torg och dessförinnan en byggnad i staden.

I omkring fem år bodde husockupanter i kontorshuset något kvarter från centralstationen. Förra helgen vräktes cirka 800 personer därifrån. Ett hundratal valde att stanna kvar på ett torg i närheten.

De flesta av migranterna är eritreaner. De har fått asyl men inte godtagit stadens förslag till husrum, uppger polisen.

"Vi är inte terrorister. Vi vill ha bostäder" löd texten på tygstycken som migranterna låtit hänga från byggnaden.

Två personer greps i samband med tumultet på torsdagen, då poliser i kravallutrustning försökte skingra migranterna på torget. Migranterna ska för sin del bland annat ha kastat sten och flaskor.
