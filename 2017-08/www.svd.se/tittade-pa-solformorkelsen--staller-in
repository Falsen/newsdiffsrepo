Tittade på solförmörkelsen – ställer in

TT

Hans debutsingel hette "Unorthodox", och rapparen Joey Bada$$ verkar fortsätta att bryta mot normerna.

Mot alla rekommendationer tittade han i veckan upp mot solen under den totala solförmörkelsen i USA, utan specialglasögon.

Det var inte en vidare bra idé. Artisten har nu tvingats ställa in tre konserter på grund av synproblem.

Den 22-årige rapparen från Brooklyn beskrev i måndags i sociala medier hur han tittade upp mot himlen utan specialglasögon, under den första totala solförmörkelsen i USA på nästan hundra år som var synlig tvärs över den amerikanska kontinenten.

"Det här är inte den första solförmörkelsen och jag är ganska säker på att våra förfäder inte hade några tjusiga glasögon. Också ganska säker på att de inte alla blev blinda", twittrade han.

Nu ser han saker i olika färger och dubbelt och tre konserter i Cleveland, Chicago och Toronto har ställts in "till följd av oförutsedda händelser".
