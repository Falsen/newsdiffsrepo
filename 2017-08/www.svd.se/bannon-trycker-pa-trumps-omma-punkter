Sandra Johansson:
Bannon trycker på Trumps ömma punkter

Sandra Johansson

NEW YORK ”Är Steve Bannon farligast för Trump i Vita Huset eller utanför?” Den frågan uppges ha brytt Trumps stab i samband med att presidenten och nya stabschefen John Kelly beslutat att avskeda Bannon.

När Bannon lämnade Vita Huset twittrade Joel Pollak, en av Breitbarts redaktörer, #KRIG och Bannon själv sa att han skulle slåss för sin nationalistiska agenda från utsidan.

– Det presidentskap vi slogs för och vann är över, sa Bannon när han lämnade sin post.

Tillbaka på högerextrema, nationalistiska Breitbart News ska nu Bannon föra sitt ”krig” mot försvarshökar och globalister i Vita Huset – ett krig han slutligen förlorade på insidan.

“Vi har en plikt gentemot vårt land att agera förtrupp för ”Rörelsen”, ska han ha sagt till Breitbarts personal enligt Vanity Fair.

I veckan kom beviset på att Breitbart kan bli en nagel i ögat på Trump som knappast behöver fler kritiker. Efter måndagens president-tal om en ny strategi i Afghanistan, utan tidsbestämt tillbakadragande, lät inte de kritiska Caps lock-rubrikerna från Breitbart vänta på sig. Bannon och hans allierade vill dra sig ur Afghanistan och sätta ”America first”, vilket var Trumps linje i valrörelsen.

Efter ett halvår i Vita Huset tycks Bannon också veta vilka knappar han ska trycka på. När TIME slog upp en stor bild på Bannon på omslaget och skrev om hans stora inflytande i Vita Huset sa källor i amerikanska medier att Trump blev mycket irriterad (Trump har tidigare fejkat ett TIME-omslag med sig själv). Flera medier, bland annat en ledarsida i New York Times, började också ställa sig frågan ”Är Bannon President nu?”, ett narrativ som återkom när Trump lämnade Parisavtalet. Att överglänsas eller beskrivas som en marionettdocka gör Trump rasande och Breitbart News nyttjande just detta i flera av sina texter efter Trumps tal:

”Hans McMaster-röst: Är Trumps Afghanistanpolicy så annorlunda från Obamas?”, löd en rubrik. Brian Darling frågade i en artikel om nationella säkerhetsrådgivaren H.R McMaster borde tituleras om till president.

Bannon ses som skaparen av Trumps presidentskap och flera anställda lämnade Breitbart när Bannon gjorde tidningen till en propagandaplattform för Trump.

En av de gånger då tidningen i stället gått emot Trump var när presidenten gick hårt åt justitieminister Jeff Sessions. Sessions och Bannon står varandra nära politisk och som allierade och Breitbart ser ministern som en vän av den högerextrema alt-right-rörelsen.

Med Trump i Vita Huset och Bannon utanför kan Bannon använda plattformen, som är en direkt kanal till högerextrema över hela USA, till att skapa opinion mot Trumps svärson Jared Kushner och Trumps dotter Ivanka Trump. Bannon och paret har haft många konflikter i regeringen eftersom paret har en globaliserad syn på världen. Även försvarsförespråkaren McMaster och hans vice Dina Powell kan vänta sig fortsatt kritik.

Utöver responsen på attackerna mot Sessions har Breitbart-artiklar kritiska mot Trump varit ovanligt. Det kan komma att ändras.
