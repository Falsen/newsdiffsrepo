Clooney ger miljoner till antirasister

TT

George och Amal Clooney donerar 8 miljoner kronor till Southern Poverty Law Center, en ideell organisation som övervakar extremister och hatgrupper, efter den våldsamma demonstrationen i Charlottesville.

"Det som hände i Charlottesville och som händer i områden över hela landet kräver vårt gemensamma engagemang för att stå upp mot hatet", säger paret i ett uttalande.

Donationen kommer från Clooney Foundation for Justice, som paret grundade 2016 för att främja rättvisan i klassrum och rättssalar runtom i världen.

Richard Cohen, ordförande för Southern Poverty Law Center, tackade paret för att de hjälper till i kampen mot hatet.
