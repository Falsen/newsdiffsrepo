Östlunds ”The square” Sveriges Oscarsbidrag

SvD Kultur

Bidraget tillkännagavs på en pressträff på Filmhuset i Stockholm. Regissören Ruben Östlund fanns på plats för att kommentera beskedet.

– Jag tror amerikanarna har en känsla för dramaturgi. Amerikanarna älskar öden där man återfår sin värdighet. Dramaturgiskt kommer de att gilla om vi vinner den här gången, säger han.

Ruben Östlunds filmer har varit Sveriges bidrag som bästa icke-engelskspråkiga film på Oscarsgalan två gånger tidigare. ”De ofrivilliga” år 2010 och ”Turist” år 2015. Båda gångerna slutade utan någon nominering av Oscarsakademien.

Bättre gick det i slutet av maj i år när Ruben Östlund tilldelades det prestigefyllda priset Guldpalmen vid filmfestivalen i Cannes.

På pressträffen i Stockholm fick Östlund frågan vad han anser är störst. Att vinna en Oscarsstatyett, eller vinna i Cannes.

– Cannes är absolut störst. Cannes representerar att man sätter regissören i främsta rummet. Och det gillar ju jag, säger han.

Förra året skickade Sverige ”En man som heter Ove” till Oscarsgalan, och filmen lyckades ta sig hela vägen till en nominering. Vann gjorde däremot ”The Salesman” av Asghar Farhadi.

Oscarsnomineringarna offentliggörs den 23 januari 2018.
