Erik Thyselius:
Trump både splittrar och förenar

Erik Thyselius

Ett terrordåd. Vad annars kan man kalla det när en nazistsympatisör kör in i en folkmassa och dödar en person och skadar 19 andra? Efter förrförra lördagens terrorattack i staden Charlottesville i Virginia, där alternativhögern och högerextrema grupper samlats för att protestera mot nedmonteringen av en staty föreställandes sydstatsgeneralen Robert E. Lee, visade tyvärr president Donald Trump åter att han är omogen sitt ämbete: i stället för att tydligt fördöma attentatet och kalla det för ett terrordåd, svävade han på målet och skyllde i stället våldet på ”många sidor”.

På måndagen, två dagar efter terrorattacken, tog Trump visserligen avstånd från Ku Klux Klan, nynazism, och vit-maktrörelsen. För att sedan under en presskonferens dagen därpå upprepa att det ”finns skuld på båda sidor” och att det bland nynazisterna och vitmaktdemonstranterna fanns en del ”väldigt fina människor” (se även Jenny Nordbergs krönika i SvD 17/8).

Presskonferensen hyllades av före detta Ku Klux Klan-ledaren David Duke som tackade presidenten för ”ärlighet och mod” då han sade ”sanningen om Charlottesville”. Att få beröm från den amerikanska vitmakt-rörelsens främsta företrädare måste anses vara det sämsta betyg en amerikansk president som säger sig vilja samla nationen kan få.

Att talespersoner för flera extremhögerorganisationer säger sig vara stärkta av presidentens uttalanden och planera fler aktioner är en sorglig intäkt för den splittring Trumps ord skapar i USA. Det är uppenbart att vitmaktrörelsen och alternativhögern ser honom som en allierad och det är möjligt att presidentens oförmåga att fördöma terrordådet grundar sig i att han inte vill förlora de här gruppernas stöd. En annan förklaring är att Trump helt enkelt är inkompetent. Båda alternativen kan mycket väl vara sanna samtidigt.

För att tydliggöra en gång för alla: även om det fanns våldsamma vänsterdemonstranter i Charlottesville är det horribelt att Trump både misslyckas med att fördöma ett terrordåd och att distansera sig från extremhögern. Som en konsekvens av haveriet hoppade flera vd:ar, däribland Intelchefen Brian Krzanich och chefen för jättekonglomeratet 3M Inge Thulin, av det näringslivsråd som Trump inrättat. Kort därefter valde presidenten att upplösa rådet. De som hoppats på att Trump skulle växa med uppgiften och bli en konstruktiv kraft måste nu erkänna det uppenbara: karln är en fullständig katastrof. Med sin destruktiva retorik har han snart inga allierade kvar värda namnet, varken inom eller utanför USA.

På plats i Charlottesville var även svensken Daniel Friberg, tongivande inom alternativhögern och grundare till bokförlaget Arktos som bland annat ger ut antisemitiskt och identitär litteratur, och Cristoffer Dulny med en bakgrund som tjänsteman för Sverigedemokraterna i riksdagen.

Det är ingen slump. Vitmaktledaren Richard Spencer, som var med och arrangerade demonstrationerna i Charlottesville, samarbetar med Friberg. De delar alla samma mål: att sprida alternativhögerns hatevangelium globalt. Ambitionen är att föra in den amerikanska alternativhögerns kampanjmetoder i den svenska valrörelsen. I höst kommer Spencer till Sverige, för att tala på en konferens som Friberg och Dulny anordnar.

I så måtto har den fel som påstår att Trumps retorik endast leder till splittring. Synd bara att det är fel sorts krafter han förenar.
