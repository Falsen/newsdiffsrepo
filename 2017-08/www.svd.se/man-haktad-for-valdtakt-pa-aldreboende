Man häktad för våldtäkt på äldreboende

TT

En man i 70-årsåldern har häktats misstänkt för att ha våldtagit en kvinna på ett äldreboende i Göteborg, rapporterar GP.

Övergreppet polisanmäldes i fredags och mannen greps samma dag. Både åklagaren och mannens advokat är förtegna om vad som hänt.

– Han nekar till den här anklagelsen. I övrigt kan jag tyvärr inte uttala mig i ärendet, säger advokat Fredrik Hagby till tidningen.

Äldreboendet har lämnat in en lex Sarah-anmälan med anledning av händelsen. Enligt enhetschefen på äldreboendet ska mannen flyttas till ett annat boende, oavsett om han fälls eller inte.

– Även om det kan bli komplicerat att hitta en ny plats för honom, så måste vi värna och stötta den här kvinnan. Det är vår uppgift, hon är den som blivit utsatt, säger enhetschefen till GP.
