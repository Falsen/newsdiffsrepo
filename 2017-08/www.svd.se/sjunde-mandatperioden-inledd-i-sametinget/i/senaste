Sjunde mandatperioden inledd i Sametinget

TT

Sametinget har inlett den sjunde mandatperioden med en ceremoni i rådhuset i Östersund, där även det första samiska landsmötet på svenska sidan hölls 1918.

Kronprinsessan Viktoria är på plats. För en vecka sedan meddelade hovet att ingen från kungahuset hade möjlighet att närvara, men efter kritik från bland annat Sametingets ordförande Stefan Mikaelsson, valde man alltså att stuva om i kronprinsessans kalender.

Den nya mandatperioden inleds även med ett maktskifte i Sametinget, sedan den tidigare oppositionen tillsammans med två enmandatspartier beslutat att bilda koalition. Det är rennäringspartierna Sámiid Riikkabellodat (Samelandspartiet), Guovssonásti och Vuovdega (Skogssamerna) som tillsammans med Samiska Folkomröstningspartiet och partiet Samerna tar över den politiska ledningen. De fem partierna har totalt 17 av 31 mandat.

Sametinget är både ett folkvalt parlament och en myndighet, och dess inflytande är begränsat.
