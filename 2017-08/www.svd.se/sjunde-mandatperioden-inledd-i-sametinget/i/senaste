Sjunde mandatperioden inledd i Sametinget

TT

Kronprinsessan Victoria är på plats. För en vecka sedan meddelade hovet att ingen från kungahuset hade möjlighet att närvara, men efter kritik från bland annat Sametingets ordförande Stefan Mikaelsson, valde man alltså att stuva om i kronprinsessans kalender.

Den nya mandatperioden inleds även med ett maktskifte i Sametinget, sedan den tidigare oppositionen tillsammans med två enmandatspartier beslutat att bilda koalition. Det är rennäringspartierna Sámiid Riikkabellodat (Samelandspartiet), Guovssonásti och Vuovdega (Skogssamerna) som tillsammans med Samiska Folkomröstningspartiet och partiet Samerna tar över den politiska ledningen. De fem partierna har totalt 17 av 31 mandat.

Nästa år höjs förvaltningsanslaget till Sametinget med 11 miljoner kronor och året därpå med ytterligare fem miljoner, rapporterar Sameradion och SVT Sápmi.

Från 2018 vill regeringen även höja anslaget till Ájtte fjäll- och samemuseum i Jokkmokk med en miljon kronor per år.

Sametinget är både ett folkvalt parlament och en myndighet, och dess inflytande är begränsat.
