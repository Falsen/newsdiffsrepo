2017-08-22T09:22:36.000Z

Största börsvinnaren vill ha mer statlig reglering

Annakaisa Suni

I en jättelik studio i Riga, Lettland står hundratals unga kvinnor och män bakom kasinobord. De vänder upp blackjack-kort, kastar ut roulette-kulor och avfyrar leenden mot spelarna som sitter vid sina mobiltelefoner och datorer runt om i Europa.

Den här typen av livekasino, där spelarna i realtid möter riktiga croupierer via videolänk, växer snabbast inom den snabbt växande onlinespelbranschen.

På Hamngatan i Stockholm sitter Martin Carlesund, vd för Evolution Gaming och därmed chef för de lettiska croupiererna. Evolution Gamings aktie har rusat med cirka 85 procent sedan årsskiftet, vilket gör dem till årets vinnare bland storbolagen på Stockholmsbörsen. Halvårsrapporten visade på en vinst på 285 miljoner kronor.

Evolution Gaming är de relativt okända och ledningen är sparsam med intervjuer.

– När bolaget grundades 2006 fanns det varken en marknad eller en produkt. Man började utveckla livekasino och skapade både produkten och efterfrågan samtidigt, säger vd Martin Carlesund.

Evolution Gaming växte med nästan 60 procent under första halvåret i år jämfört med samma tid i fjol.

Hela onlinekasinobranschen i Europa växer med cirka 15 procent per år och inom onlinespelen vinner livekasinon större andelar.

Men det finns fortfarande fortfarande mycket att hämta hem för nätkasinon. 55 procent av allt spel om pengar i Europa sker i fysiska kasinon och automater. I hela världen är andelen 90 procent.

– Vi tror att kasinomarknaden kommer att digitaliseras precis som andra branscher, säger Martin Carlesund.

Han ser livekasinon där riktiga personer delar ut korten som den perfekta bryggan som får storspelare att flytta från fysiska kasinon till nätet.

I Sverige är Evolution Gaming och de andra Maltabaserade spelbolagen i dag i ett oklart läge. De har inte licens att verka i landet men är inte heller förbjudna att marknadsföra sig.

Lagen är på väg att ändras. Spelutredningen som blev klar i våras föreslår att onlinekasinon får söka licens och ska därefter betala 18 procents skatt på sitt överskott efter utbetalda vinster.

– Vi är mycket positiva till reglering. Då vet vi vad som gäller och kan rätta oss efter reglerna.

När det införs licens för utländska spelbolag i ett land brukar spelarnas vinster per satsad krona minska. Samtidigt ökar spelbolagens omsättning.

Martin Carlesund säger att utvecklingen går mot reglering i flera europeiska länder och att Evolution Gaming satsar på marknader där det finns tydliga regler.

Reklampauser i svensk tv verkar ibland fullproppade av utländska spelbolag. Branschens marknadsföringskostnader är enorma.

2015 uppskattade Lotteriinspektionen att de utlandsbaserade spelbolagen la 2,3 miljarder kronor på reklam och omsatte 4,4 miljarder kronor. Mot varje hundralapp som bolagen drog in i Sverige gjorde de alltså reklam för cirka 50 kronor.

Läget är helt annat för Evolution Gaming, som erbjuder sina tjänster endast som underleverantör till speljättar som Betsson, Unibet, Mr Green eller William Hill. Bolaget behöver varken marknadsföra sig mot spelare eller ta huvudansvar för att motverka spelberoende.

– Vi har egentligen ingen relation alls till spelarna, säger Martin Carlesund.

Guldläget som underleverantör gör också att bolaget har fler anställda än kunder. Kunderna är ett hundratal spelbolag medan snart 4 000 croupierer och utvecklare jobbar för Evolution Gaming.

– Ambitionen är att ta bolaget till nästa nivå, som är 8 000 anställda.

Det finns inget officiellt mål för när bolaget ska nå dit. Man letar också intressanta bolag att köpa upp.

Att flytta verksamheten till Sverige är inte på kartan för börsvinnaren.

– Att sätta alla 4 000 anställda i Stockholm skulle vara otroligt utmanande med de lönenivåer och sociala avgifter vi har. Det är inte någon skillnad på oss och annan tillverkningsindustri. Det är svårt att se att det skulle vara finansiellt görbart.
