En handfull namn heta som ordförande i Ericsson

Patricia Hedelius

Sedan Leif Johansson i början på sommaren oväntat ställde sin plats som Ericssons ordförande till förfogande så har det spekulerats i vem som ska ta över. Valberedningen jobbar nu intensivt och ska inom ett par veckor ha bestämt sig för vem det blir. Det finns fortfarande 4-5 kandidater kvar i processen uppger källor till SvD. Ingen av dessa kandidater är en kvinna.

– Det finns en övertygelse i valberedningen att man kommer hitta rätt bland de som finns kvar och nu kör man på för fullt, säger en källa med bra insyn i processen till SvD.

– Beroende på när slutkandidaten kan komma loss så får man ta ställning till om det blir extra stämma eller om den nya ordföranden väljs på ordinarie stämma i vår, fortsätter personen.

Nästa vecka har valberedningen sedan tidigare ett möte inplanerat och då väntas man gå igenom kandidaterna. Valberedningen har tittat brett från början över möjliga efterträdare till Leif Johansson, både namn från oväntade branscher och utländska bolag har tagits upp. Men vilka namn som är kvar i slutprocessen spekuleras det om.

– I valberedningen finns en syn att Börje Ekholm nog passar bättre i styrelsen än som operativ vd. Men då måste vd-frågan lösas, vilket ställer till det en del, säger en källa med viss insyn i processen.

Om Börje Ekholm blir ordförande så är det Johan Molin, vd på Assa Abloy, som är favorit att ta över som vd. Johan Molin har dock också pekats ut som kandidat till ordförandeposten och uppges vara kvar i den pågående processen. Andra namn som fortfarande kan vara aktuella är Autolivs vd Jan Carlson, som SvD kunde berätta om i början på juli. Men det finns fler namn det pratas om.

– Carl-Henric Svanberg är intresserad av att lämna BP och ser posten som ordförande i Ericsson som en möjlighet. Men det kan vara riskabelt för valberedningen att ta det steget av flera skäl, menar en annan källa som har insyn i rekryteringsprocessen.

De främsta invändningarna som ska finnas mot Carl-Henric Svanberg är att det var under hans vd-tid på Ericsson som många misslyckade förvärv genomfördes, men också att det var under hans tid som det skapades en tradition av den kritiserade intäktsrapporteringen som SvD rapporterat om tidigare.

– Det är ju precis det här som Börje nu får städa ut, fortsätter källan.

En tredje faktor som ligger Carl-Henric Svanberg i fatet sägs vara den pågående utredningen om korruption som de amerikanska myndigheterna nu driver. Han kan kritiseras för att ha gjort för lite för att minska bolagets arbete mot korruption. Som SvD tidigare rapporterat så omfattar myndigheternas utredningen bland annat omständigheter under Carl-Henric Svanbergs vd-tid men även händelser efter att han slutat.

”Frågan valberedningen måste ställa sig är om ett eventuellt amerikanskt finansiellt krav skulle bli större med Carl Henric Svanberg som ordförande”, säger källan.
