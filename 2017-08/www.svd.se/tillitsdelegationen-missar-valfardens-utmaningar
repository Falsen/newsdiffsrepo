”Tillitsdelegation missar välfärdens utmaningar”



Den av regeringen tilsatta Tllitsdelagationens företrädare har i olika forum givit uttryck för varför styrmodellen i offentlig sektor ”New Public Management” (NPM) behöver revideras med inriktning mot större frihet för professionen. Man svartmålar utifrån en bild av ett NPM som i dag inte praktiseras. Enligt delegationens intentioner bör – lite tillspetsat – pendeln svänga över till förmån för medarbetarnas behov snarare än utgöra ett instrument för att skapa resultatinriktad verksamhet till optimal nytta för den man är till för = medborgarna/brukarna. Det saknas helt enkelt en balanserad helhetssyn som vore önskvärd för att uppdatera NPM och framför allt för att ur resurs- och rekryteringssynvinkel möta välfärdens svåra utmaningar.

Varför NPM har introducerats under början 90-talet och framåt borde vara en utgångspunkt. En rubrik i en facktidning från dåvarande SPRI under mtten av 80-talet ger en tidstypisk bild av situationen; ”Läkaren i centrum – patienten i väntrum”. Grundbulten till ”NPM-reformen” är att politiken som allmänhetens företrädare önskade påverka verksamheterna genom att sätta mål och få fram nyckeltal för uppföljning vilka mäter måluppfyllelse, resultat och nytta. I syfte att kunna styra och kostnadseffektivisera, men också för att få en tydligare rollfördelning mellan politiker (beställare) och verksamhet (utförare). Därmed kunde även privatägda verksamheter konkurrera om uppdragen. Det var de bärande utgångspunkterna som Tillitsdelegationens företrädare inte nog uppmärksammat, men som den som jobbat i denna verklighet hela vägen sedan start erfarit.

Det är en vulgäruppfattning som man torgför att övergripande mål ska brytas ned till minsta beståndsdel ute i verksamheterna och återrapporteras till ledningen (top down). Här har utvecklingen redan gått mot ökad frihet och mer tyngd åt vad verksamheterna signalerar till toppledningen (bottom up). Kontentan är således att politiken velat stärka sitt grepp och effektivisera offentlig sektor. Därmed har basverksamheterna upplevt att man fått mindre svängrum, mindre makt och lägre status, exempelvis inom läkarkåren.

Kritik riktas mot att en rad nya tjänster inrättats i offentlig sektor som arbetar med styrning och kvalitetsutveckling. En verklighetsförfalskning då antalet tjänster som tillkommit inom till exempel kommuner och landsting i stort sett är försumbara. I en normalstor kommun med 25000–30000 invånare handlar det om kanske ett femtal årsarbetare av totalt 2000. Sedan kan berättigad kritik riktas mot att medarbetare i verksamheterna får dras med onödigt merabete för att insamala och leverera information utöver vad som kan anses rimligt. Öar av omoderna it-lösningar som inte samverkar och orimliga sekretesslagar som hindrar en helhetssyn, kryddat med bortrationalisering av administraiv stödpersonal är snarare stötestenarna i sammanhanget.

Alltmer högspecialiserade verksamheter tenderar att till slut hamna i stuprör som tappar bort en nödvändig helhetssyn utifrån individens behov och önskemål. Där har NPM varit en tillgång. Det finns många goda exempel på där utveckling av arbetsflöden/processer minskat lidandet och till och med räddat liv för till exempel cancerpatienter genom att korta behandlingskedjorna väsentligt. Vi har också fått fram jämförelsetal mellan och inom landets 290 kommuner för ”best pratice” inom olika verksamheter. Det har i många fall lett till bättre och kostnadseffektivare service för medborgarna.

Det är nu väsentligt att man i Tillitsdelegationens arbete inte slänger ut barnet med badvattnet utan i stället bygger vidare på den erfarenhet som nu finns i styrnings- och kvalitetsarbetet.

Det ska helt enkelt vara belönande att bli toppresterande i stället för ängsligt felminimerande som i dag (se till exempel professor Mats Alvessons forskning)! Större andel av arbetstiden måste tillägnas mötet med kunden/klienten för att skapa resultat och ekonomiskt klara välfärdsutmaningen.

Vi behöver slipa mätinstrumenten för att smidigt följa upp och utvärdera nyttan/värdet varje dag och skapa förutsättningar för verksamheter att leverera bra resultat inom ramen för en god arbetsmiljö.

Tillitsdelegationen skjuter vid sidan av målet och har sorgligt nog inte heller fått ett uppdrag av regeringen som krävs för att bidra till lösningar av de utmaningar vi står inför redan i dag utifrån demografi, ekonomi, skola, rekrytering och integration.

Bengt Wellermark

konsult, fd kommunal utvecklingsstrateg mm
