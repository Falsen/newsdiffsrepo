Het debatt i Tyskland efter tidningens Trumpomslag

Tomas Lundin

BONN Sedan Donald Trumps omstridda uttalanden efter de högerextrema demonstrationerna i Charlottesville har presidenten figurerat på första sidor i medier runt om i världen, bland annat klädd i Ku-Klux-Klan-huva eller som Rambo.

Men i Stern jämförs han med Hitler. Rubriken ”Sein Kampf” (”Hans kamp”) är en direkt anspelning på Hitlers bok ”Mein Kampf”. Fotomontaget som går över hela sidan påminner om Frihetsstatyn. Men i stället för en fackla rest mot skyn lyfts högra handen i en Hitlerhälsning.

Berliner Morgenpost kommer att tänka på Amazon-serien ”The Man in the High Castle” som utspelas i USA efter det att nazisterna vunnit andra världskriget.

I de sociala medierna rasar nu en kritikstorm.

– Här bagatelliseras Hitler. Inget tycks vara för äckligt, bara det väcker uppmärksamhet, skriver journalisten Kathrin Schmid på Twitter.

– Trump är en demagog. Men inte Hitler, lyder en annan kommentar.

Tidningen Die Welts chefredaktör tror knappt sina ögon. ”Är covern över huvud taget äkta?” Kanske en inte helt oberättigad fråga i tider av fake news och desinformation i de sociala medierna.

I Tyskland är det straffbart att göra Hitlerhälsning eller visa nationalsocialistiska symboler eller använda uniformer eller paroller. Ett straff på upp till tre års fängelse eller böter kan utdömas.

Undantag gäller när det rör sig om konstnärliga aktiviteter eller sådant som skyddas av yttrandefriheten, respektive i samband med forskning och undervisning.

I artikeln i Stern beskrivs hur Trump skapat ett klimat av hat och hur han har ställt sig i spetsen för en rasistisk rörelse i USA. På första sidan heter det: ”Nynazister, Ku-Klux-Klan, rasism: hur Trump väcker hat i Amerika.”

Förbundskansler Angela Merkel påpekade på onsdagen att Donald Trump bör visas respekt, oavsett hur man värderar hans åsikter. Han är demokratiskt vald, sade hon till tidningen Handelsblatt.

Efter Trumps uttalande om våldet i Charlottesville passade flera internationella tidningar på att vara kreativa. Här är några exempel:
