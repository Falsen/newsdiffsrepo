2017-08-13T05:15:00.000Z

Inger Enkvist:
Google är inte Galilei

Inger Enkvist

Det amerikanska företaget Google har haft en sådan fabulös framgång att personer över hela världen använder deras tjänster. 2010 skrev Ken Auletta boken ”Googled”, där han beskriver hur grundarna Page och Brins framgång bygger på deras insikt i vetenskapligt tänkande.

De båda har växt upp med matematik och datorer, har byggt företaget kring ingenjörer och har varit noga med att bara rekrytera de bästa och få dem att trivas på arbetsplatsen. De anställda får arbeta med egna projekt en dag i veckan, och många av Googles framgångsrika idéer kommer från de dagarna.

För universitetslärare som suckar över politiserad byråkrati låter detta som ett paradis. När universiteten slutar respektera vetenskaplighet, kanske forskare kan ”utvandra” till privata företag?

De senaste dagarna har emellertid Googles gloria hamnat på sned, och det har att göra med att företaget har avlägsnat sig från grundarnas fokus genom att anställa mångfaldskonsulenter.

Google ser det nu som ett problem att de flesta anställda är män, och fast många japaner och kineser arbetar på företaget anses detta inte nog varierat.

En 28-årig forskare, James Damore, med bakgrund i biologi och psykologi från Harvard och MIT och fyra års anställning på Google, skickades på obligatorisk mångfaldskurs för en kort tid sedan. Han fann att många av påståendena i kursen var obevisade och att ingen diskussion accepterades.

För att undersöka om det som sades verkligen var vetenskapligt, studerade han ämnet på sin fritid och skrev en omsorgsfullt argumenterad artikel med länkar till vetenskapliga artiklar. Han gav förslag på hur arbetsplatsen skulle kunna göras mer attraktiv för kvinnor.

Han lade ut den tiosidiga artikeln på företagets interna webbplattform. Inget hände. Därefter har någon okänd person redigerat om artikeln, tagit bort alla hänvisningar till vetenskapliga artiklar och skickat ut den i cyberrymden, varpå anklagelserna mot Damore för att vara sexistisk och rasistisk har haglat.

Ingen har däremot påvisat att argumenten i den ursprungliga artikeln, ”Google’s Ideological Echo Chamber”, som finns på nätet, skulle innehålla felaktigheter utan bara att man inte får tänka och säga så som han gör. Han avskedades från Google någon dag senare, dvs Google har med sitt beteende visat att företaget inte accepterar diskussion. I intervjuer säger Damore att det som borde eftersträvas är mångfald i åsikter och inte i utseende.

Detta påminner om en av de mest kända episoderna i vetenskapens historia då dogm och vetenskap har kolliderat.

När Galilei hävdade att jorden rörde sig kring solen, ville den katolska kyrkan först inte acceptera denna nya idé. Kyrkans representant, kardinal Bellarmino, var en intelligent man, men en legend sammanfattar situationen med att Galilei försökte få honom att se i det nya instrumentet teleskopet men Bellarmino vägrade, vilket tolkas som att han inte ville ifrågasätta sina trossatser. Googles representanter tycks också vägra att titta i teleskopet.
