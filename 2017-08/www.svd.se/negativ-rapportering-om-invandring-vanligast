Negativ rapportering om invandring vanligast

TT

I rapporten undersöker författarna i vilken utsträckning olika positiva och negativa gestaltningar av invandring förekommer i nyhetsrapporteringen.

Studien visar bland annat att den vanligaste gestaltningen är att invandring bidrar till att försvaga den sociala sammanhållningen. Näst vanligast är gestaltningarna att invandring bidrar till kriminaliteten och till att försvaga Sverige ekonomiskt.

Den positiva gestaltningen att invandring bidrar till kompetensförsörjning på arbetsmarknaden kommer först på fjärde plats.

I en debattartikel i DN Kultur skriver en av rapportens författare, Jesper Strömbäck, professor i journalistik och politisk kommunikation på JMG vid Göteborgs universitet, att det faktum att negativa nyheter har ett större nyhetsvärde än positiva nyheter inte är unikt för nyhetsjournalistiken om invandring.

Resultaten av studien visar också att nyhetsrapporteringen präglas av ett "oproportionerligt stort fokus på flyktinginvandringen" – samtidigt som rapporteringen om andra former av invandring är sparsam, skriver Strömbäck. Detta menar han gör att nyhetsrapporteringen inte ger en rättvisande bild av invandringen.

Rapporten bygger på en kvantitativ innehållsanalys av 968 nyhetsartiklar publicerade i Aftonbladet, Dagens Nyheter, Expressen och Svenska Dagbladet mellan den 1 januari 2010 och den 30 juni 2015. Den ges i dag ut av Delegationen för migrationsstudier (Delmi).
