Åklagaren vill att Madsen häktas för mord

TT

Senast den 5 september, när det är dags för nästa omhäktningsförhandling, kommer den danska åklagarmyndigheten att yrka på att Peter Madsen häktas för mord och brott mot griftefrid, uppger specialåklagaren Jakob Buch-Jepsen för danska tidningen BT.

– Vid nästa förhandling kommer det vara naturligt att yrka på att det genomförs en rättspsykiatrisk undersökning, säger han.

Åklagarens brottsrubricering var mord alternativt dråp redan vid häktningsförhandlingen den 12 augusti. Men domaren såg då inte skäl att häkta Madsen för det. I stället häktades ubåtsuppfinnaren för att ha vållat Kim Walls död under särskilt försvårande omständigheter – och sedan den dagen har utredningen vuxit rejält och i går berättade Köpenhamnspolisen om ett genombrott i utredningen:

Tidigt på morgonen stod det klart att en torso, som hittats utanför Amagers sydkust, och blodspår i ubåten gav träffar i dna-analysen som jämfördes med Kim Walls hårborste och tandborste.

Köpenhamnspolisen efterlyser nu Kim Walls kläder som varken fanns i ubåten eller på torson. Men sökinsatserna efter fler av Kim Walls kvarlevor fortsätter också. Dykare söker i havet och längs strandkanten på Amagers kust letas det också. Särskilt öns sydkust, i området där torson hittades i början av veckan, är extra intressant sökområde för Beredskapsstyrelsens värnpliktiga.

– Men man letar i princip i det mesta av Kögebukten, säger Jens Møller, förundersökningsledare vid Köpenhamnspolisen, till Ritzau.

Cyklister, båtfolk och andra som rör sig i området uppmanas att hålla ett extra öga.

– Om någon har upplysningar som man tror kan vara intressanta för polisen, så ska man inte tänka att allt är uppklarat nu. Vi vill fortfarande mycket gärna ha hjälp, sade Jens Møller inför ett gigantiskt pressuppbåd i går.

Misstänkte Peter Madsen har i rätten sagt att han "begravde" Kim Wall till sjöss sedan hon dött i en olycka ombord på hans egenhändigt byggda ubåt.

Dödsorsaken är fortfarande okänd och polisens misstankar om att häktade Peter Madsen gjort sig skyldig till mord alternativt dråp kvarstår.

Att hitta fler av Kim Walls kvarlevor är viktigt för att slå fast en dödsorsak, konstaterar Frank Jensen som tidigare arbetat som operativ chef för den danska polisens underrättelsetjänst.

– Om man inte hittar de sista delarna, och torson inte ger så många upplysningar om vad som hänt, så handlar det om att ha konkreta bevis och en indiciekedja som kan styrka vad som hänt, säger han till danska TV2.
