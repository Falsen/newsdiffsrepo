Boork ser guldchans i OS

TT

Boork är optimistisk inför veckoslutets fyrnationsturnering i Tranås, den enda turneringen för Damkronorna på hemmaplan inför OS i Sydkorea i februari.

– De tre lägren vi haft på Kreta (i maj), i Falun (juni) och i Sydkorea (juli) är de bästa som vi har haft under min tid i Damkronorna. Laget har utvecklats mycket, framför allt mentalt, men även tekniskt sett med passningsspelet. Vi har gjort lite fler mål än tidigare, även om vi fortfarande behöver spetsa till offensiven, säger han.

Boork, som gör sitt sista år på kontraktet, kom in som extra resurs inför OS i Sotji 2014 då Damkronorna överraskande tog sig till bronsmatch. När han sedan anställdes permanent pratade han om att utmana om OS-guldet 2018.

Vårens sjätteplats i VM efter en jobbig säsong med få segrar talar emot hans optimism.

– Vi är mogna att höja målsättningen och spänna bågen. Jag ser väldigt positivt på säsongen och tror att vi kommer att göra det bättre än i fjol, säger han.
