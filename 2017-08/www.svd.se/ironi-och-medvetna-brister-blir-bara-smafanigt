Ironi och medvetna brister blir bara småfånigt

Sebastian Lönnlöv

Elis Burrau debuterade 2016 med diktsamlingen ”Och vi fortsatte att göra någonting rörande”, som nominerades till Borås tidnings debutantpris och gav honom en plats på SvD:s lista över lovande unga poeter. Knappt ett år efter debuten är han tillbaka med en diktsamling som lånat sitt motto från Paris Hiltons hitlåt ”Stars are blind”. Det sätter tonen för dikter där fotomodeller är en självklar referens.

Paris Hilton twittrar att hon är en fågeleller som en fågelhon vill bara flyga ivägdet är ett klassiskt citat, tungt

När Hiltons tweets är klassiska citat, samtidigt som telefonkatalogen kallas ”en bra bok”, pågår det uppenbarligen en lek med tanken på kanon. Det vi har att göra med är en diktsamling som redan på första sidan utropar sig till populärkultur, för att sedan frossa i samtidsmarkörer. Den ständiga närvaron på sociala medier, med tweets, taggar och delningar, får kroppen att likna ”en upphetsad dator”. Marina Abramović delar dikt med Sailor Moon i en lika vild blandning som facebookflödet. Dikterna tycks ha inspirerats av det sätt på vilket man inte bara zappar mellan olika kanaler, utan sekundsnabbt kastas mellan texter, bilder, videoklipp och oemotståndliga länkar.

Dessutom är det här dikter som dryper av ironi, eller med diktens egna ord: ”kristalliserad sarkasm”. En sorts poänglös humor firar ständiga triumfer, som när Camus devis ”man måste tänka sig Sisyfos lycklig” omformuleras till ”man måste tänka sig den salta pinnen lycklig”. Ironisk positionering märks även i det sätt på vilket diktjaget kliver in och med blaserad självmedvetenhet kallar dikterna för trevande, tjatiga, klumpiga – eller kommenterar deras brist på relation till sina titlar:

du kan kalla det ett krampaktigt försökfrån författarens sidaatt fylla falsk tomhet med en krystad illusionav excentricitet eller någotjag vet inte

Bortom ironin finns också en känslosamhet som upphöjts till ideal: ”jag vill vara evigt ung och evigt lycklig och medveten om patetiken”. Det som värdesätts är inte bara coola poser, utan också allting som är sött eller bräckligt. Ibland bärs diktraderna fram av sin egen sårbarhet: ”det låter fint att ha en frostig relation / som att det glittrar”

I ena stunden tar Burraus poesi sig självt på oändligt allvar – i nästa måste den avfärda allt den sagt, precis som när människor svänger.

Det viktigaste diktjaget vet är ”att vara snygg när jag gråter”, att ”spela ut spasmer bakom spunnet socker”. Och på samma sätt som det spunna sockret gömmer spasmerna, eller snyggheten samexisterar med tårarna, finns det ett allvar bakom både ironin och sötheten. Cancerbehandlingar skildras, liksom ångest, rastlöshet och ständigt självbetraktande. Även detta bakomliggande mörker blir en del av dikternas estetik:

självhatär det vackrastejag har

I Burraus debut var dikterna så koncentrerade att tomrummet skänkte en laddning åt raderna. Här möts läsaren istället av textmassor, fraser som inte samarbetar med varandra. Vissa inslag upprepas och får mig att leta efter mönster, poetiska grepp glittrar till och försvinner, men i slutänden har vi att göra med ett avsiktligt kaos, snarare än en form. Någon helhet bildas aldrig – men inte heller särskilt mycket spänning mellan de disparata elementen.

De brister som finns i ”Röda dagar” är antagligen en medveten del av poetens strategi. Det är svårt att bedöma en poesi som omväxlande gäspar, gapskrattar och pekar finger åt läsarens förväntningar, men jag kan inte låta bli att sakna någonting mer än det dikterna rymmer.

Jag önskar att jag hade kunnat instämma i påståendet ”jag är som en sjuk fläkt i svensk poesi”, men det jag hittar i ”Röda dagar” är snarare en småfånig fläkt. Och en misstanke om att Burrau hade behövt vänta i mer än ett år efter sin debut för att faktiskt ha något att säga.
