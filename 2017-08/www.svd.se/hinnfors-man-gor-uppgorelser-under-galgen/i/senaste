Hinnfors: Man gör uppgörelser under galgen

Jenny Stiernstedt

Oppositionen fick som den ville när regeringen beslutade att slopa två av tre planerade skattehöjningar. En högre skiktgräns och nya så kallade 3:12-regler blir inte av. Däremot får Miljöpartiet sin vilja igenom när flygskatten – trots de borgerligas motstånd – blir verklighet.

Dock har förslaget modifierats. Skattenivåerna sänks något och regeringen föreslår en kompensation om 120 miljoner kronor per år för flygplatser i glesbygd.

Enligt Jonas Hinnfors, statsvetare vid Göteborgs universitet, är frammejslandet av det som faktiskt kan se ut som en uppgörelse mellan regering och opposition ett resultat av treblockspolitiken.

– Vi har alltid haft uppgörelser i svensk politik. Nu ser vi uppgörelser under galgen. Hotet om misstroende mot tre ministrar till följd av händelserna på Transportstyrelsen ledde till att två fick gå. Hotet om misstroende på grund av skatterna ledde till att två av tre skatter drogs tillbaka.

Här syftar Hinnfors dels på hotet om misstroende från Alliansen och SD där infrastrukturminister Anna Johansson (S) och inrikesminister Anders Ygeman (S) tvingades bort, men Löfven gör ett försök att rädda försvarsminister Peter Hultqvist (S). Dels syftar han på ovan nämnda skatter.

Det vi ser är inte politiker som suttit ner vid ett bord och förhandlat, menar han. Likväl har man landat i något som gör att all makt inte längre bara finns hos ett block.

– Regeringen är liten och det har blivit allt tydligare att Sverigedemokraterna ligger som ett hot mot de rödgröna. Sakta men säkert har oppositionen hittat vägar att utnyttja det här övertaget, men utan att skapa regeringskris. Det vill Alliansen inte uppnå, för man vill inte höra att man sitter i knät på SD. Men man hittar andra sätt till ganska hårda nålstick.

– Man stångas kring en mittpunkt och det blir ganska rörigt. Men uppgörelser blir det – uppgörelser under galgen.
