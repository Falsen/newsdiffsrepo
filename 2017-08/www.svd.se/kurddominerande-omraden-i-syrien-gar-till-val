Kurddominerande områden i Syrien till val

TT

Kurdiska myndigheter har bestämt datum för de val som ska hållas i norra Syrien i syfte att skapa ett federalt system i de kurddominerade områdena.

Företrädare för kurdiska, arabiska och assyriska partier i norra Syrien enades förra året om att upprätta en federation, ett drag som har fördömts av den syriska regimen, oppositionella och lokala motståndare.

Det första valet, där lokala råd ska väljas, hålls den 22 september. Den 3 november hålls val för stads- och regionråd, medan valet av lagstiftande församlingar i de tre kurddominerade kantonerna planeras till den 19 januari.

Enligt de styrande partierna i norr syftar federationen inte till att bryta loss regionen från Syrien.
