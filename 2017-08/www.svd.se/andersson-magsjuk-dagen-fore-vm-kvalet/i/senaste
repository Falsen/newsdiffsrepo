Anderssons magsjuka stör inte Sverige

TT

Sveriges förbundskapten Janne Andersson insjuknade natten mot onsdagen på spelarhotellet i Sofia.

I stället höll Peter Wettergren i dagens träning och presskonferens på Vasil Levskistadion.

– Ingen annan har insjuknat, det här är något Janne har fått i sig själv, säger Peter Wettergren på presskonferensen.

Janne Andersson säger att hans frånvaro inte betyder någonting.

"Det faller bara över ett lite större ansvar på Peter Wettergren. Peter och jag genomför och planerar alltid allting tillsammans. Enda skillnaden nu är att jag inte deltar tills vidare", säger han i ett uttalande på Svenska Fotbollförbundets webbplats.

Andersson och Wettergen arbetar väldigt tajt. Är det så att förbundskaptenen inte blir tillräckligt frisk för att leda laget vid sidlinjen i torsdagens match bör inte det påverka Sverige nämnvärt.

– Vi har en matchplan som vi tror kan såra Bulgarien, säger Wettergren.
