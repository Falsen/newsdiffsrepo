Anderssons magsjuka stör inte Sverige

TT

Andersson började må dåligt i magen natten till onsdag, isolerades på spelarhotellet och assisterande förbundskaptenen Wettergren fick själv leda träningen på matcharenan Vasil Levski-stadion.

På den internationella presskonferensen tonade Wettergren ned betydelsen av om han och inte Andersson coachar laget i torsdagskvällens VM-kval mot Bulgarien.

På frågan hur det skulle vara att bli förbundskapten för en kväll, svarade Wettergren:

– Det är inga större förändringar. Janne och jag diskuterar hela tiden. Förberedelser, tänkbara byten, om vi ska ändra något i vårt spel. Enda skillnaden är att han säger det till spelarna. Jag är lika delaktig, men någon måste alltid ha sista ordet och det är Janne eftersom han är förbundskapten.

– Skillnaden nu är att jag ska komma överens med mig själv. Självklart vill jag ha Janne där, men skulle det inte funka, funkar det inte. Jag har ingen kostym, men jag kanske kan få låna din, sade Wettergren och vände sig mot lagkaptenen Andreas Granqvist.

Wettergren, 49, har under hela sin tränarkarriär på elitnivå jobbat som mannen strax bakom den huvudansvarige tränaren.

Under Janne Anderssons tid som förbundskapten har Wettergren haft ett stort inflytande och är ofta den som leder landslagets träningar.

Han minns inte riktigt när han senast gick in i rollen som tillfällig tränarvikarie i en match.

– Det måste ha varit under Elfsborgstiden. Jag tror att Magnus Haglund var avstängd någon match och var uppe på läktaren.

Enligt Wettergren och andra i landslagsledningen är Janne Andersson ensam om att ha magproblem.

– Det är ingen annan i truppen som känt något. Jag har ingen aning var han fått det från. Alla har ätit samma mat, sade Wettergren.

Janne Andersson lät via fotbollsförbundets hemsida hälsa att han tror att han hinner bli frisk nog för att jobba på torsdagskvällen.

"Medicinska teamet jobbar med att få mig på fötter så fort det går. Och den här typen av magsjuka ska inte ta särskilt lång tid att få ordning på. Jag hoppas att jag snart är pigg och fräsch igen."
