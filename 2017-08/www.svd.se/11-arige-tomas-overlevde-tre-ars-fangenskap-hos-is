11-årige Tomas överlevde tre års fångenskap hos IS

SvD

MOSUL/ISTANBUL

– Jag heter Tomas, jag är yazidier och jag kommer från Sinjar.

Den svårt avmagrade pojken försöker berätta vem han är på sitt eget modersmål, men han har problem med att uttrycka sig. I tre års tid har han bara fått tala sina fångvaktares språk – arabiska.

Tomas har precis som många andra från den religiösa minoriteten yazidierna varit fånge hos terrorsekten Islamiska Staten sedan de kidnappades vid staden Sinjar i nordvästra Irak i augusti 2014.  Enligt IS världsbild är yazidierna djävulsdyrkare som bör dödas eller säljas som slavar. Några har lyckats fly ur fångenskapen efter att IS förlorat kontrollen över Mosul i norra Irak.

En av dem är Tomas. Detta är historien om honom, hans familj och de som räddade pojken – en berättelse som vi publicerar i tre delar.

Tomas får behandling och vård på ett fältsjukhus i Västra Mosul när vi träffar honom första gången. Han är bara skinn och ben efter att ha levt i den underjordiska tunneln i en månad – nästan helt utan tillgång till mat och vatten.

– Vi fick fyra dadlar att äta varje dag. Det var allt, säger Tomas.

Han har ett stort sår i huvudet där skallbenet är synligt, och skador i bägge benen. Det var under ett av koalitionens flygangrepp som Tomas skadades.

När han blev tillfångatagen för tre år sedan var familjen med i den grupp som kidnappades – även hans mamma och syskon. Under de tre år som gått har medlemmarna i familjen kommit ifrån varandra.

För ett år sedan fick Tomas veta att pappan var vid liv och i frihet, då hans kusin lyckades få telefonkontakt med honom. Men efter att kusinen lyckades rymma från IS vet Tomas inte mycket om hur det gått för resten av familjen.

Det enda han känner till är att en av hans systrar också är i fångenskap. Men för en månad sedan förlorade han kontakten med henne. Det var då IS-krigarna förde ner barnen i tunnlarna under jord i Mosul, och syskonen hamnade i olika tunnlar.

Tomas berättar att det var fyra andra barn i den tunnel han hamnade. Ingen av de andra överlevde bristen på mat och vatten under månaden under jord. Att Tomas till slut lyckades komma ut ur tunneln beror på att en av IS-krigarna använde honom som mänsklig sköld. IS-krigaren antog att han inte skulle bli ihjälskjuten av de irakiska soldaterna om han hade ett barn med när han överlämnade sig.

Det är en taktik som flera andra IS-krigare använt sig av när kampen om Mosul närmat sig slutet, berättar de irakiska soldaterna för Aftenposten.

– Vi har sett att barn blivit använda som levande sköldar flera gånger, säger Sharon Behn Nogueira, kommunikationschef för UNICEF i Irak.

Under tiden som Tomas får vård på fältsjukhuset i västra Mosul kommer det in två andra barn utan familjer. De ser ut att vara mellan 1,5 och två år gamla. Ingen verkar känna till barnens identitet.

Enligt UNICEF har omkring 800 ensamma barn hittats i Mosul sedan striden om staden inleddes i oktober förra året. Hur många av dem som återförenats med sina föräldrar känner inte UNICEF till, men enligt organisationen har 95 procent antingen fått komma till familjemedlemmar eller tas om hand under tiden som man letar efter släktingar.

– Alla barnen har upplevt en våldsnivå utan jämförelse. Vi försöker ge alla vi kan psykosocial hjälp. Tillsammans med våra samarbetspartners ger vi barnen en trygg och barnvänlig miljö, och vi erbjuder skolgång, rent vatten och vaccin, säger Behn Noguiera.

Läkare utan Gränser har mellan februari och juli i år haft ett sjukhus söder om Mosul.

– Vi har tidvis haft ett eller flera ensamma barn som patienter. Föräldrarna kan vara döda i eller i fångenskap, säger den norska sjuksköterskan Evy Dvergsdal, som var sjukhuschef under den sista månaden sjukhuset hade verksamhet.

IS erövrade norra Iraks största stad, Mosul, i juni 2014. Knappt två månader senare intog terrorsekten också Sinjar, yazidiernas största stad. En halv miljon yazidier flydde, men flera tusen dödades eller blev tillfångatagna.

– Tyvärr är det så att de flesta yazidiska barn som nu hittas möts av beskedet att deras föräldrar antingen är döda eller fortfarande i fångenskap hos IS, berättar Abu Shija, en yazidier som sedan flera år arbetar med att få ut sitt folk ur IS klor.

Så vitt han känner till har ungefär 30 yazidier fritagits i Mosul sedan oktober förra året. Hälften av dem har varit barn och hälften kvinnor.

– Barnen får inte den hjälp de behöver. Vi klarar av att hitta andra familjemedlemmar som kan ta sig an barnen, men situationen är prekär, säger Abu Shija.

– Barnen har speciella behov efter att ha blivit hjärntvättade i tre år. De har fått lära sig av IS att deras familjs religion är en vantro. Familjerna som ska ta sig an dessa barn behöver hjälp, men myndigheterna har inget att erbjuda.

– Vi i UNICEF erbjuder samma hjälp till alla barn. De är alla offer, säger Behn Nogueira, men lägger till att det stämmer att det är brist på psykologer som kan hjälpa barn med trauman i Irak.

När Aftenposten träffar Tomas första gången i Mosul den 19 juli får vi veta att det i alla fall finns finns ett hopp om att hans far är i livet och i frihet. Han berättar då om kusinens sporadiska telefonkontakt. Men efter att kusinen lyckades fly för ett år sedan har Tomas inte haft någon möjlighet att ta reda på hur det gått med familjen. Han vet inte vad som hänt systern som togs ner i en annan tunnel, och han känner inte till vilket öde som mött hans syskon och hans mor. Är de i livet? Är de döda?

Tomas förs till ett sjukhus i Hamam al-Alil, tre mil söder om Mosul. Det är oklart hur det ska gå för den 11-årige pojken.

Han vet då inte att han dagen efter ska få besök på det nya sjukhuset. Besöket är nästan för bra för att vara sant, och det kommer att ställa hela hans värld på ända. Läs mer om det i nästa artikel i serien om Tomas.

Skribent: Tor Arne AndreassenAftenpostens Mellanöstern-korrespondent

Översättning: Ia Wadendal
