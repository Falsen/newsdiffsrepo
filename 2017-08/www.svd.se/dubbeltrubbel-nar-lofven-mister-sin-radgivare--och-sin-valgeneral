Claes Lönegård:
Dubbeltrubbel när Löfven mister en av sina närmsta

Claes Lönegård

”Bakom varje framgångsrikt statsråd står en duktig statssekreterare. Och bakom varje statsråd som gör fiasko i regeringskansliet står i regel en misslyckad statssekreterare.”

Göran Perssons gamla ord ekar genom korridorerna i Rosenbad en dag som denna: när Stefan Löfven närmsta rådgivare – statssekreteraren Emma Lennartsson – fått lämna sitt jobb på grund av it-skandalen på Transportstyrelsen.

Eller rättare sagt på grund av att hon minst två gånger under 2016 fick varningar från Säpo om den hotande säkerhetsläckan utan att vidarebefordra informationen till sin chef – statsminister Stefan Löfven.

Samtidigt som skandalen nu kryper närmare Löfven så riskerar Lennartssons avgång att stå statsministern dyrt. Det är nämligen svårt att överskatta den betydelse som Emma Lennartsson har haft för Stefan Löfven.

När han som politisk novis valdes till socialdemokraternas partiledare 2012 var det hon som fick lära upp honom och göra honom till en statsministerkandidat. All den erfarenhet regeringskansliet och riksdagshuset som han saknade hade hon – med en bakgrund som talskrivare åt Bosse Ringholm, budgetchef under Thomas Östros och planeringschef hos Pär Nuder, som i sina memoarer kallar henne för ”mitt enmansdepartement”.

De senaste tre åren har Emma Lennartsson varit spindeln i nätet på statsrådsberedningen. Vilket har gjort henne till Sveriges mäktigaste tjänsteman. I princip alla ärenden som har hamnat på Stefan Löfvens bord har först gått genom henne.

Och vissa frågor – som outsourcingen på Transportstyrelsen – tycks även ha fastnat där.

Det tomrum som Lennartsson lämnar efter sig i Rosenbad ska nu fyllas av Nils Vikmång, som blir statsministerns statssekreterare, och Kristina Perdotter, som blir statssekreterare i statsrådsberedningen.

En rutinerad partistrateg och en studentpolitiker som gjort kometkarriär.

Deras första uppgift blir att hålla frågan så långt från Stefan Löfven som möjligt. Samt undvika att själva dras med i skandalen: Perdotter har fram tills nu varit statsministerns stabschef och Vikmång kommer närmst från rollen som statssekreterare åt Ibrahim Baylan i statsrådsberedningen.

Frågan är när de fick vetskap om vad som försiggick på Transportstyrelsen.

Utnämningen av Vikmång ger även Löfven ett annat bekymmer. Så sent som i maj i år utsågs Vikmång till valgeneral för Socialdemokraterna, som nu alltså står utan valledare. Det med bara ett år kvar till valet, och med en stundande valrörelse där Transportstyrelsen – och den politiska krishanteringen – av allt att döma fortsatt kommer att stå i centrum.
