Skoljätten Academedias vd: ”Vi vill inte hitta kryphål”

Annakaisa Suni

Förslaget om vinsttak i välfärden är oseriöst och kommer inte att bli verklighet. Den bedömningen gör Marcus Strömberg, vd för skoljätten Academedia, efter att bolaget presenterat en vinstökning på 15 procent under helåret 2016/2017.

SvD:s kartläggning visar att vinsttaket skulle slå hårt mot små välfärdsbolag medan det för storbolagen finns flera olika kryphål att utnyttja för att kringgå taket.

– Vi vill följa ett regelverk, vi vill inte hitta kryphål. Men som stor organisation har man ändå mer muskler än ett litet företag, säger Marcus Strömberg till SvD.

Dagens svenska regelverk är bra, enligt honom. Han säger att de kryphål som SvD beskrivit är väletablerade utomlands, till exempel i Norge där vinster regleras för företag som är aktiva inom den norska grundskolan.

De få privata företag som finns där har enligt honom blivit fastighetsbolag för att öka sitt operativa kapital och därmed den tillåtna vinsten.

– Det som är ännu värre är att de tjänar mycket mer pengar än vi, säger han om de norska bolagen.

– Vi vill inte vara ett fastighetsbolag, vi vill vara ett utbildningsbolag.

Om vinsttaket ändå blir verklighet, kommer ni då att utnyttja kryphålen?

– Tyvärr måste jag säga att det är en hypotetisk fråga. Vi vill alltid följa gällande regelverk. Däremot så har stora organisationer större möjlighet att anpassa sig till förändringar och nya regelverk. Det gäller oss också.

Academedia växte med över 10 procent och vinsten ökade med 15 procent till 615 miljoner kronor under det brutna räkenskapsåret 2016/2017. Ingen utdelning föreslås till aktieägarna.

– Jag skulle säga att vår utveckling har varit stabil. Vi är fokuserade på att skapa ett högkvalitativt bolag och på det sättet bygga ekonomisk stabilitet, säger Marcus Strömberg.

Under årets sista kvartal, april–juni 2017, minskade dock vinsten med 7 miljoner till 211 miljoner kronor trots ökad omsättning. Marginalerna har pressats av ökade lärarlöner, enligt rapporten.

Elevernas resultat i Academedias skolor blev något sämre under läsåret 2016/2017. Andelen elever behöriga till gymnasieskolan backade från 93 till 90 procent och andelen elever med godkända betyg i alla ämnen från 86 till 84 procent.

– Andelen elever som klarar sina mål varierar lite grann mellan åren. Det är något vi tittar på hela tiden och vi vill alltid bli bättre, säger Marcus Strömberg.

Vuxenutbildning är den verksamhet inom Academedia med bäst marginaler.

– Det satsas mycket inom vuxenutbildningen eftersom den är viktig för integrationen. Den delen har utvecklats på ett fantastiskt sätt för oss, säger Marcus Strömberg till TT.

Academedia har vunnit 45 av totalt 70 avtalsområden för så kallade grundläggande moduler, det vill säga skräddarsydda utbildningar till nyanlända och andra med begränsad utbildningsbakgrund.

Upphandlingen har dock överklagats. En konkurrent anklagar Academedia för att ha dumpat priserna, skrev Dagens industri tidigare i augusti.

Bolagets aktie backade vid börsöppningen men vände sedan uppåt och hade vid 10.45 stigit med drygt 2 procent till 55,25 kronor.
