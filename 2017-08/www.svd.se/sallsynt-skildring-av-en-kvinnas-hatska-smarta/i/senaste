Det var vi
Sällsynt skildring av en kvinnas hätska smärta

Therese Eriksson

Första meningen är hård: ”Jag tror att döden alltid varit med mig.” Anslaget som sådant, romanens första sida, är omskakande; fyllt av vrede, sorg och skuld. Golnaz Hashemzadeh Bonde gör det där med läsaren som vi ofta påstår att romaner gör, men som faktiskt sällan verkligen sker – håller henne i ett stadigt grepp.

”Det var vi” är en roman om döden som följeslagare, men ännu mer så en roman om att undkomma döden, och därför också en berättelse om överlevnad. Nahids liv har handlat om detta, om att överleva och det till varje pris. Hur man faktiskt lever vet hon inte, har inte haft förmågan, eller möjligheten, att ta reda på: ”Kanske därför det här händer just mig, kanske därför cancern valde mig. För att jag inte vet vad man gör med tid. För att jag inte vet vad man gör med liv.”

Nahid är dryga femtio när hon får sin cancerdiagnos, ett besked som både fyller henne med nytt ursinne och som väcker den livslånga vrede hon bär på till liv. Nahid är så arg! Så sorgsen och skuldtyngd och förbannad, och jag tänker att det är så väldigt sällan vi får läsa skildringar av en kvinnas bitterhet som varken ursäktar eller fördömer, men Hashemzadeh Bonde låter oss möta Nahids hätska smärta som den är.

Sjukdomsbeskedet slungar Nahid in i hennes livs djupa paradox – hennes omutliga kamp mot döden och hennes ofrånkomliga känsla av att leva på övertid. Utan att krångla till eller väja för något, tar Hashemzadeh Bonde steg för steg med läsaren genom Nahids liv. Från barndomen i iranska sandlandskap, via beskedet om antagning till läkarutbildningen och mötet med Masood, den revolutionära kampen som kostade så mycket och som tvingade dem på flykt, fram till livet som medelålders invandrad kvinna och mor i Sverige.

Det är en berättelse om våld på såväl det individuella som det strukturella planet, och en berättelse om försummelse och oförmåga. Om att älska sitt barn, men hata sitt moderskap. Och, om det lilla envist flammande hopp – livsgnistan! – som handlar om att något ska kunna ställas till rätta innan det är för sent.

”Det var vi” är Golnaz Hashemzadeh Bondes andra roman, debuten kom med ”Hon är inte jag” (2012) – en närgången och brutal skildring av utanförskapets konsekvenser för en ung flicka, andra generationens invandrare, i Sverige. De hör ihop på något vis, dessa två böcker. Titlarna talar med varandra; debutens ”Hon är inte jag” som handlar om en förflyttning så långt från ursprunget att det blir oigenkännligt, och ”Det var vi” som på ett annat sätt slår fast kraftmätningen och dess umbäranden, vem som utkämpade dem. Romanerna handlar om två olika familjer, men ändå slår det mig att dottern i den första lämnat över stafettpinnen till modern i den andra.

”Hon är inte jag” var den sortens debutroman som fyller läsaren med förhoppningar om ett nytt, livskraftigt författarskap. ”Det var vi” infriar, med all sin rakhet och känslosamhet, dem med råge.
