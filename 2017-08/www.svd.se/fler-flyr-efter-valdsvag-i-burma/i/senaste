Tiotusentals rohingya flyr våldsamt Burma

TT

Över 18 500 människor från den muslimska minoritetsgruppen rohingya har flytt Burma och korsat gränsen över till Bangladesh, enligt den Internationella migrationsorganisationen (IOM). Ett okänt antal människor är fast vid gränsen.

Eskaleringen av den redan våldsamma konflikten i den burmesiska delstaten Rakhine påbörjades i fredags, då gerillarörelsen Arakan Rohingyas räddningsarmé (Arsa) attackerade ett 30-tal polisposteringar och militärbaser. Minst 109 personer har dödats.

– Situationen är väldigt skrämmande, husen brinner, alla människor har sprungit iväg från sina hus, föräldrar och barn har tappat bort varandra, vissa är försvunna andra döda, säger Abdullah, från byn Mee Chaung Zay, som håller på att förbereda sig på att fly.

Fyra av sex hus i byn har satts i lågor av säkerhetsstyrkor och brunnit ned, enligt Abdullah.

Tusentals buddhister har evakuerats av landets regering, som tidigare kritiserats för att inte ha stått upp för den muslimska minoritetsbefolkningen.
