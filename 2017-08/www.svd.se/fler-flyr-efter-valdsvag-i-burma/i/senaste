Fler flyr efter våldsvåg i Burma

TT

Tiotusentals har flytt delstaten Rakhine i Burma efter en ny våldsvåg i delstaten. Drygt 18 000 människor har korsat gränsen över till Bangladesh, av dem tillhör drygt hälften den muslimska minoritetsgruppen rohingya.

Eskaleringen av den redan våldsamma konflikten påbörjades i fredags, då gerillarörelsen Arakan Rohingyas räddningsarmé (Arsa) attackerade ett 30-tal polisposteringar och militärbaser. Minst 109 personer har dödats.

– Situationen är väldigt skrämmande, husen brinner, alla människor har sprungit iväg från sina hus, föräldrar och barn har tappat bort varandra, vissa är försvunna andra döda, säger Abdullah, från byn Mee Chaung Zay, som håller på att förbereda sig på att fly.

Tusentals buddhister har evakuerats av landets regering, som tidigare kritiserats för att inte ha stått upp för den muslimska minoritetsbefolkningen.
