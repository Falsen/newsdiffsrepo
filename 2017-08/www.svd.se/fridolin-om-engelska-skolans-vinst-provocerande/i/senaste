Fridolin om Engelska skolans vinst: ”Provocerande”

TT

Engelska skolans intäkter steg med 12,6 procent till 543 miljoner kronor jämfört med samma tidsperiod i fjol. Ett ökat elevantal, cirka 1 600 fler till 21 383, plus statliga bidrag i form av läxhjälp och lärarlönelyft bidrog till ökningen.

Den justerade rörelsevinsten steg med 7,8 procent till 53,7 miljoner kronor, vilket ger en vinstmarginal på 9,9 procent, jämfört med 10,3 procent andra kvartalet förra året.

För helåret 2016/2017 landade vinsten efter skatt på 152 miljoner kronor varav 45,7 miljoner kronor föreslås i aktieutdelning.

Utbildningsminister Gustav Fridolin (MP) är kraftigt negativ till att Engelska skolan väljer att dela ut en tredjedel av vinsten till aktieägarna.

– Det är provocerande. De skattepengar som går in i en skola ska förstås gå till att eleverna får den bästa möjliga utbildningen. De investeringar vi gör i att stärka jämlikheten i skolan ska märkas för eleverna, inte aktieägarna, säger Gustav Fridolin.

I takt med att vinsten stiger hoppas Lärarnas riksförbund få se en satsning på lärarnas löner inom verksamheten. Enligt fackförbundets statistik ligger lönerna på Engelska skolan generellt sett lägre än motsvarande inom kommunal verksamhet.

– Det här är ett gyllene läge att faktiskt satsa på lärarlönerna. Här har vi ett företag som uppenbart går väldigt bra. Då finns all anledning att premiera lärarna, säger Åsa Fahlén, ordförande i Lärarnas riksförbund.
