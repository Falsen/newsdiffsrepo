2017-08-22T04:30:00.000Z

Per Gudmundson:
Regeringen bryr sig inte om din dotter

Per Gudmundson

Det spelar ingen roll om du och dina barn är nöjda med den skola ni valt. Ingen bryr sig heller om att din gamla pappa trivs på sitt serviceboende. Minstingens dagisfröken är noll och intet värd. Din vårdcentral är bara en bricka i ett spel.

Alltihop kan läggas ner, om regeringen får som den vill.

Regeringen ska nämligen tillsammans med Vänsterpartiet gå vidare med förslaget om begränsningar för så kallade vinster i välfärden. Detaljerna är inte klara, men regeringen och Vänsterpartiet är ”överens om huvuddragen” säger civilminister Ardalan Shekarabi (S) till DN. Propositionen kommer i mars nästa år, och den kommer att utgå ifrån Ilmar Reepalus utredningsförslag ”Ordning och reda i välfärden” från november 2016. ”Vi tittar på den modell som utredningen kom fram till och det är den vi förhandlar om nu”, säger Vänsterpartiets Ulla Andersson till DN.

Vad de inte säger är att Reepalus förslag skulle innebära en dödsstöt för valfrihet i välfärden. Det skulle bli närmast omöjligt för andra än några riktigt stora koncerner att driva privata välfärdsföretag, om möjligt ens för dem.

Och då skulle också din möjlighet att välja försvinna. Din skola. Ditt dagis. Din omsorg. Eller rentav ditt jobb.

Reepalus utredning var ett beställningsjobb. En ren skrivbordsprodukt utan kontakt med verkligheten. Den jämförde välfärdsföretagen med övriga tjänstesektorn, och tyckte att det såg misstänkt guldkantat ut i den privata välfärden.

Att olika branscher har olika ekonomisk struktur tyckte Reepalu inte var relevant

Utredningen ville begränsa välfärdsbolagens avkastning till sju procent, plus stats­låneräntan, på det bokförda operativa kapitalet. Precis som om en förskola hade samma anläggningstillgångar som ett företag i telekommunikations-, uthyrnings eller fastighetsbranschen.

Att mäta avkastning i relation till operativt bokfört kapital har historiskt varit vettigt i en industrination som Sverige, när man har velat veta hur mycket avkastning en inköpt maskin har gett. För företag med huvudsakligen mjuka tillgångar är måttet inte lika relevant. Missvisande, rentav.

Riksrevisionen kritiserade Reepalus utredning bland annat för att den saknade konsekvensanalys. Det betyder dock inte att vi är okunniga om hur förslaget skulle slå.

Revisionsföretaget PwC analyserade på uppdrag av Svenskt Näringsliv vad det föreslagna vinsttaket skulle betyda. Rapporten ”Avkastning på bokfört operativt kapital i välfärdsbolag” visade att välfärdsbolag generellt har ett lågt bokfört operativt kapital, och att den tillåtna avkastningen därmed skulle bli mycket liten.

Nära 80 procent av företagen inom vård, skola och omsorg skulle få en högsta tillåten rörelsemarginal på 2 procent eller mindre. Det vore i princip ett vinstförbud.

Att bygga upp en buffert, exempelvis i en friskola i fall antalet elever skulle minska en termin, skulle bli nära omöjligt. En buffert motsvarande tre månaders intäkter skulle ta 12,5 år att spara ihop. En buffert på ett års intäkter skulle kräva 50 års vinster.

En fjärdedel av de granskade välfärdsbolagen hade till och med ett negativt operativt kapital. Ska de tvingas gå med förlust?

Att regeringen ändå går vidare med förslaget har sina orsaker. Vänsterpartiets stöd behövs om regeringen ska få ihop någon budget. Och Jonas Sjöstedt har lovat sina väljare ett vinsttak.

Att din dotter känner sig trygg på sitt högstadium bryr man sig inte om.
