Federer: Vinna tre slams i år vore ett skämt

TT

En ryggskada stoppade Roger Federer i uppvärmningsturneringen Cincinnati Masters. Men smärtorna verkar så gott som borta. Världstrean är redo för US Open och utnämns av många som storfavorit i ett startfält där flera topp 10-spelare antingen saknas eller har hämmats av skador i sommar.

Federer själv är försiktig inför möjligheten att vinna säsongens tredje grand slam-titel.

– Det skulle vara ett skämt om jag vinner tre slams i år från ingenstans, säger han enligt Eurosport.

Med 19 grand slam-titlar på meritlistan kommer schweizaren knappast från "ingenstans". Men tidernas mest dekorerade herrspelare syftar på sin annorlunda uppladdning inför säsongen.

Efter förra årets uttåg i Wimbledon var det få som trodde att Federer skulle vinna några fler stora titlar. Med sex månaders paus från tennisen följt av mer sparsamt matchande på touren i år – han valde bland annat att stå över Franska mästerskapen – har visat sig vara ett lyckat upplägg med fem titlar som utdelning.

– Jag vet att om jag håller mig i form har jag chans att göra bra i från mig i US Open, men att vinna? Jag måste vara realistisk också.

– Jag är inte 25 längre. Jag är inte säker på att jag kan vinna tre slams samma år. Att vinna två är redan ganska galet och tillräckligt för mig.

Segern i Australian Open i början av året var hans första grand slam-titel på fem år. I New York jagar han sin 20:e.

Bland konkurrenterna finns nyblivne världsettan Rafael Nadal. Men spanjoren har under säsongen främst presterat på favoritunderlaget grus och bara nått kvartsfinal som bäst i de två hardcourt-turneringar han spelat i USA. Federer och Nadal är båda lottade på övre halvan och kan mötas i en eventuell semifinal. I så fall spelarnas första möte i Flushing Meadows.

I övrigt saknas förra årets vinnare Stan Wawrinka (4), tvåfaldige mästaren Novak Djokovic (5) och 2014 års finalist Kei Nishikori (10) på grund av skador. Samma öde till mötes gick även världselvan, hårdservande kanadensaren Milos Raonic.

En höftskada har stoppat Andy Murray (2) från spel sedan Wimbledon och formen hos 2012 års mästare är tveksam. Precis som skotten har inte heller Marin Cilic (7), skrällvinnare för tre år sedan, spelat under hardcourt-säsongen. Fotskadan som plågade kroaten till tårar i Wimbledon-finalen har hindrat honom från spel sedan dess.

Federer, som fyllde 36 den 8 augusti, nådde final i förhandsturneringen Coupe Rogers. Men med ryggbesvär förlorade han mot Alexander Zverev. Tysklands 16 år yngre stjärnskott är en outsider till US Open-titeln. Endast Zverev kan matcha Federers fem titlar i år. Världssexan har spelat näst flest matcher på touren, 58 stycken. Många av konkurrenterna är skadade eller dras med skavanker, men den välväxte 20-åringen på 198 centimeter verkar tåla belastningen.

– Jag har aldrig känt mig bättre inför en slam. Det ger mig stort självförtroende, säger Zverev.

Federers fem inteckningar i US Open kom under fem magiska år 2004–2008. Kanske kan han bryta den titeltorkan och lägga till en sjätte på meritlistan.
