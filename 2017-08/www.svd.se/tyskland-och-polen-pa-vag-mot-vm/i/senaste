Tyskland och Polen på väg mot VM

TT

Grupp A:

Sverige leder gruppen på målskillnad före Frankrike, har tre poäng tillgodo på Nederländerna och fyra på torsdagens motståndare Bulgarien. Förutom hemmamatchen mot Luxemburg står Blågult inför en utmanande höst med tre bortamatcher och en potentiellt avgörande avslutning i Amsterdam den 10 oktober. Samtidigt som Sverige möter Bulgarien tar Frankrike emot Nederländerna i Paris.

31 augusti: Luxemburg–Vitryssland, Bulgarien–Sverige, Frankrike–Nederländerna.

3 september: Vitryssland–Sverige, Nederländerna–Bulgarien, Frankrike–Luxemburg.

Grupp B:

Schweiz, som inte tappat en enda poäng efter sex omgångar, och Portugal har ryckt ifrån i toppen och bara en kollaps kan stoppa dem från att lägga beslag på de två första platserna. Förmodligen avgörs kampen om gruppsegern i det inbördes mötet i Lissabon. Schweiz rivstartade kvalet med seger mot just Portugal i Basel, 2–0. Cristiano Ronaldo är i delad ledning i kvalets skytteliga, med elva mål.

31 augusti: Ungern–Lettland, Schweiz–Andorra, Portugal–Färöarna.

3 september: Färöarna–Andorra, Lettland–Schweiz, Ungern–Portugal.

Grupp C:

Tyskland är utan poängförlust och är på god väg mot direktplatsen till VM. Målskillnaden 27–1 säger en hel del om hur överlägset den regerande världsmästaren varit. Bakom gruppfavoriten har Nordirland skaffat sig ett bra utgångsläge med fyra poäng tillgodo på Tjeckien inför mötet i Belfast den 4 september. Lars Lagerbäcks Norge är nästjumbo, med bara San Marino bakom sig.

1 september: San Marino–Nordirland, Norge–Azerbajdzjan, Tjeckien–Tyskland.

4 september: Azerbajdzjan–San Marino, Nordirland–Tjeckien, Tyskland–Norge.

Grupp D:

En jämn grupp där tre av lagen fortfarande är obesegrade. Wales har fem oavgjorda matcher (och en seger) och har liksom Österrike fyra poäng upp till toppduon Serbien och Irland, vilka möts i en het gruppfinal i Dublin den 5 september. I nuläget ser det ut som om minst två av gruppens tre EM-lag från Frankrike förra sommaren – Irland, Wales, Österrike – får följa VM framför tv:n.

2 september: Georgien–Irland, Serbien–Moldavien, Wales–Österrike.

5 september: Moldavien–Wales, Irland–Serbien, Österrike–Georgien.

Grupp E:

Robert Lewandowskis målhunger – elva fullträffar i kvalet, lika många som portugisen Cristiano Ronaldo – har fört Polen i topp med bara två tappade poäng. Det ger en buffert på sex poäng ned till Montenegro och Danmark inför höstens fyra avslutande omgångar. För Danmark, som kallat in Nicklas Bendtner för första gången sedan playoff-matcherna mot Sverige 2015, är hemmaförlusten mot Montenegro, 0–1, plumpen i protokollet.

1 september: Kazakstan–Montenegro, Danmark–Polen, Rumänien–Armenien.

4 september: Armenien–Danmark, Montenegro–Rumänien, Polen–Kazakstan.

Grupp F:

England är obesegrat men de två oavgjorda matcherna borta mot Slovenien och Skottland gör att det återstår en hel del jobb innan VM-biljetten är klar. Slovakien och Slovenien följer närmast, två respektive tre poäng bakom gruppettan. Den jagande duon möts i slovakiska Trnava på fredag. Slovakien beger sig sedan till Storbritannien och Wembley för en trolig gruppfinal.

1 september: Malta–England, Litauen–Skottland, Slovakien–Slovenien.

4 september: Slovenien–Litauen, Skottland–Malta, England–Slovakien.

Grupp G:

Spanien och Italien har som väntat seglat ifrån övriga lag och förloraren i kampen om gruppsegern kommer förmodligen att betraktas som mardrömsmotståndaren nummer ett i playoff i november. Det första mötet mellan lagen, i Turin i oktober i fjol, slutade 1–1 efter att Italien kvitterat på straff i den 82:a minuten. Utöver den poängförlusten har toppduon full pott och den 2 september möts de igen i Madrid.

2 september: Albanien–Liechtenstein, Israel–Makedonien, Spanien–Italien.

5 september: Liechtenstein–Spanien, Makedonien–Albanien, Italien–Israel.

Grupp H:

Belgien har tagit kommandot men Grekland har chansen att spetsa till avslutningen genom seger hemma i Pireus den 3 september. Möjligen stärks grekerna av mötet i Bryssel i mars, då Romelu Lukaku utjämnade till 1–1 först i den 89:e minuten. Inför den här samlingen skiljer fyra poäng mellan lagen. Bosnien-Hercegovina är en poäng bakom Grekland och har goda chanser till full pott borta mot Cypern och Gibraltar.

31 augusti: Belgien–Gibraltar, Cypern–Bosnien-Hercegovina, Grekland–Estland.

3 september: Estland–Cypern, Gibraltar–Bosnien-Hercegovina, Grekland–Belgien.

Grupp I:

Island fortsätter att överraska efter EM-succén förra sommaren och är tvåa i gruppen på samma poäng som ledande Kroatien. Efter sex omgångar skiljer två poäng mellan tabellettan och fyran Ukraina. Turkiet, som kanske har det tuffaste programmet under den här samlingen med Ukraina på bortaplan och Kroatien hemma, är fjärde lag i getingboet. Island har besegrat både Turkiet och Kroatien i Reykjavik.

2 september: Finland–Island, Kroatien–Kosovo, Ukraina–Turkiet.

5 september: Kosovo–Finland, Turkiet–Kroatien, Island–Ukraina.
