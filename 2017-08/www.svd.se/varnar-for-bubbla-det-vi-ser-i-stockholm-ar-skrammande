Varnar för bubbla: ”Det vi ser i Stockholm är skrämmande”

Mikael Törnwall

Det råder ingen brist på saker i omvärlden som har potential att utvecklas till en global kris. Lauri Rosendahl, sedan i mars 2016 chef för Nasdaq OMX Stockholmsbörsen, nämner bland annat brexit-förhandlingarna, ett allt mer aggressivt Nordkorea och den osäkra politiska situationen i USA.

Men varken risken för havererade Brexit-förhandlingar eller en missriktad tweet från USA:s president Donald Trump är det som egentligen håller Lauri Rosendahl vaken om nätterna.

– Den största risken jag ser är anomalin vi har med extremt låga räntor. Det påverkar en massa fundamentala parametrar i ekonomin.

Rosendahl ser särskilda risker när det gäller en uppblåst bostadsmarknad och vad som kan följa med det.

– Det vi nu ser på bostadsmarknaden i Stockholm är direkt skrämmande. Vi har en situation när människor känner sig allt rikare när deras bostäder stiger i värde, vilket driver på konsumtionen. Om vi skulle få en extern chock i ekonomin är risken att den spiralen i stället byts mot en nedgång, säger Rosendahl.

Då får vi i stället en växande oro hos människor att de inte ska ha råd att betala sina lån.

I bästa fall leder det bara till en försvagad privat konsumtion. Med dagens ränteläge har de flesta fortfarande råd att betala sina lån. Betydligt värre blir det om vi samtidigt får en stigande arbetslöshet och stigande räntor.

– Då kommer många att få svårt att klara sina lån och tvingas sälja sina bostäder. Vi som var med under recessionen i början av 90-talet vet hur illa det kan gå om vi hamnar i en kraftig negativ spiral. Jag tror att bankerna är tillräckligt stabila för att kunna hantera en sådan situation. Historien visar att det i första hand är privatpersoner som drabbas när en bostadsbubbla brister. Sverige, men även Europa och USA måste klara av att styra sig ut ur miljön med låga räntor. För det är en anomali och den är inte hållbar.

Lauri Rosendahl menar att det skulle krävas en rad olika åtgärder från både politiker och myndigheter för att möta hotet om en krasch på bostadsmarknaden. Några saker han nämner är att regeringen i samarbete med kommunerna måste arbeta för att öka utbudet av bostäder, en avreglering av hyresmarknaden och en minskning eller avskaffande av ränteavdrag. Han vill också se tuffare amorteringskrav och krav på hur stor kontantinsats en köpare av en villa eller bostadsrätt ska lägga.

Än så länge har varken risken för en krasch eller en geopolitisk kris fått stort genomslag på världens börser. Enligt Lauri Rosendahl har investerarna så här långt valt att vara optimister.

– Räntorna är exceptionellt låga och det betyder att det finns få möjligheter att få avkastning på räntebärande värdepapper. Då söker sig kapital till mer riskfyllda placeringar som aktier och delvis också råvaror. Samtidigt har vi ett positivt realekonomiskt fundament med en stark tillväxt i Europa, USA och Asien. Jag tror att marknaden har valt att fokusera på den starka tillväxten och så har man valt att leva med att det finns en lite större politisk risk.

Lauri Rosendahl säger samtidigt att det självklart leder till en större fallhöjd för aktiemarknaderna om en kris skulle inträffa.

– Om den politiska risken skulle materialiseras och få en inverkan på den reala ekonomin så ja. Då finns en fallhöjd. Om till exempel brexit-förhandlingarna inte går bra kan man anta att den brittiska ekonomin har en viss fallhöjd.
