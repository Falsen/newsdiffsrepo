Patricia Hedelius:
Aktiespararna ger Haldex ytterligare en livlina

Patricia Hedelius

I stort kommer inte Aktiespararnas juridiska protester att påverka Aktiemarknadsnämnden, men Knorr-Bremse kan räkna med ytterligare uppförsbacke att få igenom sitt bud om nämnden förlänger tidsfristen.

Striden om Haldex med olika budgivare har redan pågått i över ett år. I juni kom beskedet att stora delar av Haldex verksamhet måste avyttras för att få godkännande av konkurrensmyndigheter. Styrelsen i Haldex valde då att kalla Knorr-Bremses bud för fientligt. Knorr-Bremse svarade genom att kalla till sen kritiserade extrastämman tidigare i augusti. Planen var att få en majoritet och beordra styrelsen att samarbeta.

Planen lyckades bara delvis. Knorr-Bremse fick visserligen majoritet, men styrelsen tänker helt sonika vägra följa stämmans beslut.

Sett till ägarstyrning och aktiebolagslagen kan styrelsens vägran vid ett första intryck ge sken av att styrelsen är ute och cyklar. Men sett ur perspektivet att en bolagsstyrelse inte får gynna en enskild aktieägare, i det här fallet Knorr-Bremse, kan ordervägran vara helt rätt beslut. Det anser också småspararorganisationen Aktiespararna. Deras planer på att protestera mot stämmobeslutet i tingsrätten, ”klandra” på juristsvenska, grundar sig på samma resonemang som det styrelsen för. Det ligger därför nära till hands att styrelsen i Haldex kommer acceptera Aktiespararna protest utan vidare. Det skulle betyda att stämmobeslutet, som både styrelsen och Aktiespararna anser strida mot aktiebolagslagen, ganska snabbt kan ogiltigförklaras.

Men giltigt eller ogiltigt stämmobeslut har dock sannolikt en liten eller ingen påverkan på den kanske viktigaste processen runt Haldex just nu. Den om tyska Knorr-Bremse kommer få tidsfristen för budet förlängt eller ej. Knorr-Bremse har tidigare sagt att man vill ansöka om förlängning eftersom inte tillräckligt många ägare vill sälja sina Haldex aktier till det tyska bolaget. Ansökan om en förlängning av budtiden görs hos Aktiemarknadsnämnden. Ansökan är inte publik, men om man förutsätter att det tyska bolaget gör som planerat så behandlas den i skrivande stund hos nämnden. Nuvarande budtid går ut 26 september. Det lutar åt ett nej från nämndens sida då Knorr-Bremse bud inte har stöd från styrelsen. Utan stöd från Haldex styrelse kan Aktiemarknadsnämndens avslå ansökan. Utrymmet till ett nej finns, i alla fall om man läser innantill i take over-reglerna.

Ett nej från Aktiemarknadsnämnden innebär att budet faller den 26 september, det blir ingen affär med det tyska bolaget. Knorr-Bremse får inte heller lägga något nytt de närmaste tolv månaderna. Även om det är Aktiemarknadsnämnden som just nu äger frågan om det fientliga budet på Haldex så är Aktiespararnas markering, genom att klandra stämmobeslutet, mot Knorr-Bremse ändå välkommen.

Knorr-Bremse är inte den första ägaren och sannolikt inte den sista som försöker använda stämma och/eller en bolagsstyrelse för att maximera sitt eget värde på bekostnad av övriga aktieägares. Aktiemarknaden kan behöva påminnas om att en styrelse måste se till samtliga aktieägares intressen och kan inte agera på ett sätt som bara gynnar vissa.
