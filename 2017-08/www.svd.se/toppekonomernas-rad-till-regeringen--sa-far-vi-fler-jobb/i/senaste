Toppekonomernas råd till regeringen – så får vi fler jobb

Johan Carlström

– Arbetsmarknaden börjar bli ett allvarligt bekymmer. Arbetslösheten är fortfarande hög eftersom många har för låg utbildning eller inte har den kompetens som företagen efterfrågar, säger Robert Bergqvist, chefsekonom på SEB.

Han lyfter fram utbildningssatsningar – inte minst för alla de flyktingar som kommit till Sverige på senare år – som viktigt för att sänka arbetslösheten.

SEB:s chefsekonom vill också att regeringen gör det billigare för företag att anställa svaga grupper i utbyte mot lägre lön. Detta trots varningar från regeringen om att det kommer att leda till permanenta låglönejobb.

– Även om de skulle gå in på en lägre lön så tror jag att de snabbt skulle kunna öka sin lön. Alla åtgärder som underlättar för olika grupper i samhället att komma in på arbetsmarknaden tror jag är oerhört viktiga, säger Robert Bergqvist.

Bergqvist avråder samtidigt från de inkomstskattehöjningar som regeringen planerar nästa år eftersom det skulle minska incitamenten för att arbeta i ett läge där många företag redan har svårt att hitta personal.

Trots att svensk ekonomi växte hela 4 procent i årstakt under andra kvartalet är arbetslösheten fortfarande högre än i många grannländer. I juni var den 7,4 procent. Det är långt ifrån den nivå som behövs för att uppnå regeringens mål om den lägsta arbetslösheten i Europeiska unionen år 2020.

Nordeas chefsekonom, Annika Winsth, menar att ett effektivt sätt att minska arbetslösheten hade varit att sänka skatten för dem med lägst inkomster. Det skulle göra det mer lönsamt att arbeta jämfört med att gå på bidrag.

– Sänkt skatt och en möjlighet att komma in på arbetsmarknaden är viktigare än till exempel en höjning av barnbidragen som regeringen föreslagit, säger hon.

Regeringen borde också öka antalet tjänster som omfattas av rut-avdraget.

– Erbjud rut på allt du kan komma på. Det är inte socialdemokratisk politik. Men det hade varit bra i det läge vi befinner oss i, säger Annika Winsth.

Det skulle gynna mer välbeställda hushåll mer mer än andra eftersom de köper rabatterade tjänster i större utsträckning.

– Men det är inte det som är poängen. Poängen är att se till att fler människor får chansen att försörja sig, förklarar Nordeas chefsekonom.

Regeringen träffas på Harpsund mellan Stockholm och Norrköping på torsdagen för att förhandla nästa års budget. Budgeten är en sista chans att försöka övertyga väljare att regeringen ska sitta kvar vid makten efter nästa års val.

Starka offentliga finanser betyder att det kan finnas en frestelse att gasa på med kortsiktiga efterfrågestimulanser. Men det vill Annika Winsth inte se eftersom det skulle riskera att överhetta Sveriges redan heta ekonomi.

Undantaget skulle vara pengar till kommunerna som står inför stora behov av till exempel fler skolor och äldreboenden givet den stora invandringen till Sverige, säger Annika Winsth.

Swedbanks chefsekonom Anna Breman säger att regeringen borde satsa mer på infrastruktur som gör det lättare för människor att resa till jobb i storstäderna trots att de bor långt ifrån centrum.

Hon ser integrationen av invandrare som en av de största utmaningarna för svensk ekonomi.

– Tyvärr har Sverige brist på arbetskraft. Samtidigt är arbetslösheten fortfarande ganska hög eftersom det är många som söker jobb, men inte har en chans att faktiskt få ett jobb, påpekar hon.

Här är utbildning centralt, menar Anna Öster, chefsekonom på Länsförsäkringar.

– Utbildning är det viktigaste vi kan ägna oss åt för att vi ska långsiktigt kunna växa och vara konkurrenskraftig. Men jag tror inte att utbildning räcker. När det gäller integrationsfrågan så behövs det mycket bredare lösningar än så, säger hon.
