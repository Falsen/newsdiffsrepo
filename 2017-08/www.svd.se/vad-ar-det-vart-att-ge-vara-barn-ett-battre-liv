”Vad är det värt att ge våra barn ett bättre liv?”



Ett hundratal barn och ett flertal ­vuxna i Sverige lever i dag med en sjukdom som kallas spinal muskel­atrofi eller SMA. En sjukdom där barn föds fullt friska och till en början utvecklas normalt, för att sedan successivt förlora muskelfunktion efter muskelfunktion. I vissa fall går detta väldigt fort, i andra fall över flera år.

Initialt drabbas muskulaturen närmast ­bålen följt av ryggen för att sedan spridas till resten av kroppens muskler vilket gör att det inte längre går att röra sig, äta eller ens andas.

Den intellektuella utvecklingen förblir ­opåverkad och barnen är fullt medvetna om att de blivit fångar i sina egna kroppar.

Sedan drygt ett halvår tillbaka finns det ett läkemedel som påvisat goda resultat, rent av fantastiska. Det är inte bara det första i sitt slag att bli godkänt utan även den enda i dag godkända behandlingen för SMA. Läkemedlet Spinraza är resultatet av 30-årig forskning i kombination med regulatoriska initiativ för läkemedel mot sällsynta sjukdomar. Läkemedlet är godkänt av den amerikanska läkemedelsmyndigheten FDA och den euro­peiska läkemedelsmyndigheten EMA samt svenska Läkemedelsverket. Preliminära forsknings­resultat påvisar att tidig behandling ökar sannolikheten för positiva resultat. Sjukdoms­förloppet har hos många barn helt avstannat, andra har återfått sin styrka och en del har lärt sig sitta eller till och med gå.

Men det finns en hake – läkemedlet är på individ­nivå dyrt. Därför finns läkemedlet ännu inte tillgängligt för alla i Sverige trots att landet uttalat står för att erbjuda sina medborgare världens bästa sjukvård. Detta i kontrast till andra europeiska länder som tillgängliggjort läkemedlet. Sverige har i stället inlett en utvärdering huruvida läkemedlet är kostnadseffektivt. Frågan som ska utredas är hur mycket våra liv är värda och vad skälig kvalitet är värd. Familjer som drabbats av SMA kan inom kort få beskedet att behandling inte finns tillgänglig på grund av kostnadsskäl. För den som drabbats av SMA kan det innebära ett liv med personlig assistans och respirator för att andas.

Det är i motsats till vad många tror, inte den behandlande specialistläkaren som avgör om ett läkemedel kan sättas in eller ej. I stället är det en svåröverskådlig nationell process i form av ett etiskt råd, NT-rådet, som med landstingen har uppgiften att avgöra om du skall få tillgång till behandling.

Valet att inte använda godkända mediciner motiveras av att samhällets resurser inte räcker till, och att dyra läkemedel till varje pris måste stoppas. Men priset för att inte ta till sig den senaste forskningen betalas med våra barns liv, deras förmåga att röra sig, ­andas och gå.

Kostnadstaket är en realitet i den svenska sjukvården, där alla medborgare i välfärds­staten Sverige kan komma att hamna i en situa­tion där de inte får vård trots att den finns tillgänglig. Erfarenheten är alltså att en svåröverskådlig ”process” kan leda till att behand­lingar som rekommenderas av spe­cialistläkare klassas som för dyra för att ­komma patienter till del.

Frågan är om staten har brutit sitt kontrakt med medborgarna då bara det lilla fåtalet av de svenskar som har tillräckligt med pengar för att bekosta vård ur egen ficka får möjlighet till behandling? Resten av oss kan krasst konstatera att skyddsnätet vi trodde fanns inte är uppspänt och vi bara kan se på medan våra nära och kära successivt tappar funktion efter funktion och blir allt svagare, trots att det finns behandling som kan förhindra ­detta.

Som drabbade av en ovanlig och svår sjukdom är vi plågsamt medvetna om de stora summor som läkemedel kan kosta på individnivå, men också den enorma skillnad de kan göra. I fallet SMA rör det sig om ett litet antal sjuka. För oss är det uppenbart att Sverige behö­ver se över hur alla medborgare kan få världens bästa vård utan att vara beroende av försäkringar eller en stor plånbok. Att vi kan känna trygghet när vi behöver det som mest. För oss är det tydligt att vi måste utveckla en mer effektiv modell för hur vi hanterar dyra läkemedel för att kunna följa med i den läkemedelsrevolution som står för farstun. Att förvägra barn deras framtid kan omöjligen vara ett sätt att hantera problemet.

Sofie Stenshed

förälder, ordförande NSMA, Nätverket för spinal muskelatrofi

Caroline Nord

förälder, kassör NSMA

Axel Hammar

förälder
