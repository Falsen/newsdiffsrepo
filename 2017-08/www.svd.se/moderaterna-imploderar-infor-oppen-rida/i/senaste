Tove Lifvendahl:
Moderaterna imploderar inför öppen ridå

Tove Lifvendahl

Alliansen blev den önskebrunn som möjliggjorde för borgerlighetens partier att bryta förbannelsen som stavas evig S-regering. Det varade i åtta år.

Tre dagar efter valet 2014 meddelade Annie Lööf att ”partiet går i aktiv opposition” och skulle rösta på Alliansens budgetförslag. ”För mig är den här situationen ganska okomplicerad”, sade hon då. Resten är, som det heter, historia. I slutet av samma år skrev hon och de andra allianspartiledarna under Decemberöverenskommelsen (DÖ) och gick in i ett läge som, snällt uttryckt, kan beskrivas som passiv opposition. I realiteten övergav man den demokratiska uppgiften att utgöra maktbalans till regeringen.

Det som sades var att man nu skulle ägna tid i opposition åt att landa i sig själv, för att tala med tidigare SD-politikern Margareta Larsson som blev politisk vilde, avvek från riksdagsarbetet under nästan två år men plockade ut fullt arvode samtidigt som hon drev massagesalong.

Allianspartierna tillstod efter valförlusten att det uppstått en idétorka och reformtrötthet, och meddelade i olika tonarter av tillförsikt att de nu skulle ompröva och utveckla för att komma tillbaka till Rosenbad 2018.

Borgerliga väljare hade nog accepterat den rekreationspositionen om regeringen haft majoritet. Så har nu inte varit fallet, och av goda skäl har många borgerliga väljare upplevt passiviteten som ett svek mot ingånget avtal mellan väljare och förtroendevalda. DÖ blev lika förödande för borgerlighetens partier som omsvärmad av de regeringstrogna.

Och nu? För Centerpartiet har det gått utmärkt. Fina oppositionssiffror, och man är i mycket liten grad befläckad med Alliansens tillkortakommanden. De små partierna kan komma undan med omöjliga positioner såsom större inte medges göra, och DÖ blev aldrig det röda skynke för Centerns väljare som för Moderaternas. Under torsdagen kunde partiledaren efter sitt sommartal dra hem omedelbara mediala troféer och lägga på hallmattan. DN:s rubrik: ”Annie Lööf: Vill göra mer för barn och unga”. Bullseye.

De andra? Kristdemokraterna lever på existensminimum, men Ebba Busch Thor slåss om utrymme för att öka stödet; tv-debatter om förlossningsvård är rätt prioritering för att bredda bilden av batonghöger. Liberalerna är upptagna av partiledarfrågan. Och Moderaterna imploderar nu inför öppen ridå.

Det är inte vackert. I sina delar direkt frånstötande. En viktig egenskap i partilivet är lojalitet. Sådan dygd kan vara av både hedervärd art och perverterad sort. Men det är så här oförblommerad maktkamp ser ut, underblåst av starka personliga egenintressen från både angripare och försvarare av den inre makten. Det finns ingen stark politisk eller sakmässig konflikt i grunden. Inte heller går det, som vissa gör gällande, att kalla detta en mätning mellan oförenliga liberala och konservativa positioner (därmed inte sagt att sådana spänningar inte finns). Detta är heller inte ett slag om invandringspolitiken, Reinfeldt-Borg-arvet eller ens en kamp om DÖ. Detta handlar om människor och makt, och frågan om vem som ska vara chef och ledare i en hierarkisk värld. Och för partier är personfrågor högst väsentliga.

Dessutom har de ju alla rätt; både de som hävdar att partiledarens svaga stöd är ett sänke för partiet, liksom de som hävdar att den interna upptagenheten kring ledarfrågan stjäl energi från partiets möjlighet att fokusera på politikens innehåll.

Att fastslå sanningar och förutsägelser när nyhetsflasharna duggar tätt är vanskligt. Ett står i alla fall klart: 380 dagar före valet har Alliansen aldrig varit i sämre skick. Oförmågan att enas kring strategi visavi SD är alltjämt en akilleshäl. Önskebrunnen har sinat. Och vem som har förmågan att fylla på friskt vatten, är det ingen som kan svara på.
