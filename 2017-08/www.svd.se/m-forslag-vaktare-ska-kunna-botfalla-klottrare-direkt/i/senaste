Kostar 100 miljoner – så ska klottret i Stockholm stoppas

Jan Majlard

Sedan övervakningskameror infördes fullt ut i t-banevagnar och på delar av perronger 2009 gick kostnaderna för klotter och skadegörelse ned.

– Som lägst var kostnaderna nere på strax under 90 miljoner, men siffrorna för 2016 visar att vi är uppe på över 100 miljoner igen, säger Kristoffer Tamsons som stödjer sig på siffror från Brottsförebyggande rådet, Brå.

Även nationellt är trenden att den anmälda skadegörelsen ökar kraftigt  – en ökning från runt 50 000 anmälningar om klotter till cirka 82 000 från 2012 till 2016. Skadegörelsebrotten i Stockholmsregionen består till största delen av klotter mot kollektivtrafiken.

I region Stockholm utgör skadegörelsebrott en markant större andel (cirka 21 procent) av samtliga anmälda brott än i landets övriga regioner.

– Det går det knappt en helg utan man ser en sönderslagen busskur. Den kostar 80 000 att reparera. Notan går direkt till Stockholms skattebetalare, säger Kristoffer Tamsons.

Trafiklandstingsrådet är inte imponerad över utvecklingen i Stockholm sedan den rödgröna majoritet tog över majoriteten i stadshuset 2014:

– Försöket med lagliga klotterväggar har inte haft någon effekt. En förlåtande attityd fungerar inte. På till exempel Södermalm har klottret generellt ökat med en tredjedel sedan klotterväggarna infördes, säger Kristoffer Tamsons.

Enligt Brå är 40 procent av de som misstänks för klotter mellan 15 och 20 år. Väldigt få av förövarna grips.

– Till och med vecka 32 under 2017 gjordes 20 610 polisanmälningar mot klotter. Endast 113 gripanden skedde. Vi har bara fått in 250 000 kronor i ersättningsyrkanden för skadegörelse mot begärda 37 miljoner. Det håller inte, säger Kristoffer Tamsons som därför föreslår åtgärder på flera punkter:

Han vill att trafikförvaltningen ska utreda förutsättningarna för att införa sanktioner mot den som skräpar ned, klottrar eller bryter mot ordningsregler i kollektivtrafiken.

Sanktionen ska kunna utföras av en ordningsvakt eller liknande och inte vara ett direkt polisärende. Ett sådant bötessystem fungerar i stora städer som London och Paris. Den kallas allmänt för Singaporemodellen och Tamsons utesluter inte att lagändringar behövs.

Han vill även att en ny tjänsts för en operativ säkerhetsstrateg för hela kollektivtrafiken ska tillsättas. Själv ger sig trafiklandstingsrådet Kristoffer Tamsons ut på något som kan liknas vid en trygghetsturné. Stockholmspolisen blir första anhalt på torsdag.

– Frågan om den nedlagda tunnelbanepolisen har vi inte släppt. Jag ser fram mot att diskutera den med Anders Ygemans efterträdare, säger Kristoffer Tamsons.
