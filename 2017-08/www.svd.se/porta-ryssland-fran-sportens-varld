2017-08-17T04:45:00.000Z

Ivar Arpi:
Porta Ryssland från sportens värld

Ivar Arpi

Det är som taget ur en spionfilm. Under vinter-OS i Sotjii 2014 arbetar ryska vetenskapsmän nätterna igenom, med korta pauser för cigaretter och snabbkaffe, med att byta ut urinprov från dopade ryska atleter med rena urinprov. Till sin hjälp har de den ryska underrättelsetjänsten som på något magiskt vis lyckas öppna flaskor som enligt tillverkarna ska vara omöjliga att mixtra med. 33 medaljer blir resultatet. Motståndet totalkrossas. Och ingen av de dopade medaljörerna avslöjas, trots rigorösa kontroller. Hurrah! som man säger i Ryssland.

I dokumentärfilmen Ikaros som just blivit tillgänglig på Netflix får man följa hur det hela gick till. Egentligen skulle dokumentären ha handlat om filmaren Bryan Fogel som skulle göra en dopningens motsvarighet till Super size me (2004). Som mångårig amatörcyklist blev Fogel djupt besviken när det framkom att idolen Lance Armstrong hade dopat sig. Desillusionerad bestämde sig alltså Fogel för att visa hur enkelt det är att lura dopningskontroller. Till sin hjälp får han till slut Grigorij Rodchenkov, som då är chef för Rysslands anti-dopinglaboratorium. Men snart får dokumentären byta spår.

Internationella dopningsmyndigheterna väcker misstankar mot Rodchenkov i november 2015 vilket leder till att han avgår och sedan tvingas fly Ryssland på grund av hot mot sitt liv. Att världen nu har fått kännedom om den statligt sanktionerade ryska dopningen beror på att Rodchenkov blir visselblåsare. En process vi får följa i filmen. Han har själv lett arbetet med att dopa de ryska atleterna och han var en av dem som bytte ut urinprov i Sotji. Han har dessutom bevis.

En oberoende utredning bekräftade förra året vad Rodchenkov sagt. Samtliga ryska urinprov som utredningen testade igen hade blivit mixtrade med, varav prov från femton av de ryska medaljörerna.Ingen vet hur länge den statligt sanktionerade dopningen pågått i Ryssland. Kanske slutade den aldrig efter Sovjetunionens fall. I Ryssland säger man sig nu vilja förstärka anti-dopingarbetet. Men finns det verkligen någon som tror dem?

Ännu har inte Internationella Olympiska Kommittén (IOC) beslutat vilket straff Ryssland ska få. Men detta är skäl nog att porta Ryssland från vinter-OS i Pyeongchang i februari. Och mer ändå. Något annat är orättvist mot övriga länders idrottare. Det som står på spel är sportens trovärdighet.
