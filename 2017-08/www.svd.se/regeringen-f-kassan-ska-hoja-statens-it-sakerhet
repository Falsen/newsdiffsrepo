Regeringen: F-kassan ska höja statens it-säkerhet

Jani Pirttisalo Sallinen

It-skandalen på Transportstyrelsen har fått regeringen på tårna. Under eftermiddagen meddelade socialminister Annica Strandhäll (S) och civilminister Ardalan Shekarabi (S) hur de vill att statliga myndigheters it-drift ska bli säkrare – genom Försäkringskassan, som ska leda statens it-drift.

– Utöver att Försäkringskassan är en stor och kompetent myndighet är det också så att de har en väldigt lång erfarenhet inom it-utveckling och it-drift, säger Annika Strandhäll.

Transportstyrelsens avsteg från säkerhetsskyddslagstiftningen 2015 ledde till en omfattande it-skandal. Personal hade tidigt varnat internt, Säpo inledde granskning och varnade vidare. Trots det tyckte Transportmyndighetens ledning att rikets säkerhet fick stå åt sidan när it-driften skulle outsourcas till IBM i andra länder. Ministrar och en generaldirektör har fått avgå och konsekvenserna av affären utreds och KU-förhör väntar.

Som ett svar på det ska nu alltså Försäkringskassan bli den myndighet som ska vägleda andra statliga myndigheter inom it-säkerhet.

Myndigheter kan i framtiden välja bort en outsourcad it-drift inom den privata sektorn, och istället välja Försäkringskassan som expert inom statlig it-drift.

– Vi skapar ett alternativ för de myndigheter som inte vill outsourca, säger Shekarabi (S).

Enligt regeringen ska verksamheten vara avgiftsfinansierad, myndigheter ska betala för it-drift hos Försäkringskassan.

– Vi tror att det kommer att finnas ett stort intresse från en hel del myndigheter för en sådan lösning. Det innebär att man kanske har en verksamhet som inte är lämplig att lägga ut i privata händer, säger Strandhäll.

Men exakt hur det ska gå till och hur det ska realiseras är långt ifrån klart. Det handlar om att hitta ”gemensamma plattformar”, som statliga molntjänster och gemensamma serverhallar.

Regeringen ger Försäkringskassan en miljon kronor i startskedet, för att analysera hur en sådan it-drift ska fungera. Att it-drift och säkerhet kräver speciell kompetens och kostar mycket pengar för myndigheter varje år är ingen hemlighet, exempelvis la Försäkringskassan 377 miljoner kronor på konsulter och it-tjänster under 2016.

Affären mellan Transportstyrelsen och IBM var i storleksordningen 700–800 miljoner kronor.

Hur många nya anställda som skulle krävas på Försäkringskassan om ett flertal myndigheter skulle flytta sin it-drift drift är också oklart.

– En miljon kronor är för de kompletteringar som behövs i den här analysen, men tanken är att det ska avgiftsfinansieras, säger Ardalan Shekarabi till SvD.

Använder man it-konsulter för att göra den här analysen?

– Det kan inte jag svara på i nuläget, men de har väldigt duktig personal, säger Annika Strandhäll (S).
