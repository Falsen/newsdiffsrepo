Maria Ludvigsson:
En generaldirektör ska inte vara sexig

Maria Ludvigsson

När säkerhetshaveriet nu glider över till debattfåran ”privatisering kontra återförstatligande” lämnas säkerheten och grundproblemet därhän. Om vi inte tar reda på varför och hur detta kunde hända, är chansen att grundfelet åtgärdas lika med noll.

Statsråd har gått och nya har kommit. De förra med förklaringen att situationen för dem blivit ”ohållbar”, de senare med äppelkindad entusiasm inför det nya uppdraget. (Till samtligas försvar ska sägas att självcentrering är fullt normalt i vår tid.) Av någon anledning har en av de tre ansvariga statsråden, försvarsminister Hultqvist, inte ansett ”situationen ohållbar” utan stannar kvar. En signal från statsministern att man egentligen inte inser det allvarliga i situationen utan tror sig vara utsatt för politisk ”bulltirritering” (för att tala med Karlsson på taket).

Den ytterst ansvariga, statsminister Löfven, har inte utmanats. Enligt uppgift har han inte haft någon vetskap om säkerhetsläckorna. I all sin ovisshet kunde han inte avkrävas något som helst. Men är det rimligt att tro att statsministern inte visste något, i en så allvarlig sak? Och vad är i så fall värst: Att han inte delgavs fakta eller att han visste men inte agerade? Sista kapitlet är inte skrivet än.

För att gå tillbaka några steg: När Trafikverket inte längre hade kapacitet eller kompetens att hantera Transportstyrelsens IT-drift krävdes externa resurser. Att anställa eller lära upp egen personal var, försiktigt uttryckt, inget alternativ. Vi har sedan länge lämnat den tid då ringpärmarna räckte för att dokumentera och skydda känsliga uppgifter. Datadriften utkontrakterades därför till IBM, och det är nu vänstern menar att eländet bröt ut.

Men som Carolin Dahlman uttrycker det i Kristianstadsbladet: ”Det är knappast IBM:s fel att den dåvarande generaldirektören Maria Ågren beslutade om avsteg från Säkerhetsskyddslagen, Personuppgiftslagen och Offentlighets- och sekretesslagen samt myndighetens egen riktlinje för krav på informationssäkerhet.” (26/7).

Upphandlingskompetens ska finnas på varje myndighet. Vilka krav man måste ställa och hur, liksom hur myndighetens sekretessbehov garanteras även efter en upphandling. Chefen bör dessutom vara mottaglig för internrevisorers kritik. Detta bör ses som miniminivåer.

Bakom generaldirektör Ågrens öde finns en utnämningskultur och förvaltningstradition i starkt behov av uppdatering. Vad som går an och vad som till och med uppmuntras och premieras formar ett ämbete. I fallet Ågren och Transportstyrelsen verkar aningslöshet och en respektlös inställning till uppdraget varit uppförandekod.

Utnämningspolitiken har kritiserats i decennier. Alliansregeringen försökte styra upp, men inte nitiskt nog. Sådant tar tid och kräver konsekvent ledning för att kulturen ska förändras.

Ett sätt är att inte låta haverier som detta passera utan grundliga förändringar. Från den ytterst ansvariga till nya och tydliga krav på hur arbetet ska gå till. Struktur och direkt ansvarsutkrävande.

Förvaltningspolitik och ämbetsmannaidealet brukar kallas osexigt. – Det är precis som det ska vara. Det tidlösa behöver inte förhålla sig till modenycker eller till fyraåriga mandatperioder. Man tjänar den minst synliga och minst mediala delen av statsförvaltningen och bör gilla det.

Om inte själva ämbetsmannautövningen drastiskt skärps kommer det inte att spela någon roll hur mycket ”outsourcing” vänstern stoppar. Skandaler som den vi bevittnar kommer att upprepas, bli följetänger i egen regi. Ytterst ansvarig för att undvika det är Stefan Löfven.
