Janerik Larsson:
”Wir schaffen das!”

Janerik Larsson

Kommer ni ihåg 2015?

„Wir schaffen das!“ sa förbundskansler Angela Merkel den 31 augusti 2015. Hon ställde ut en garanti att den flyktingkris som kriget i Syrien skapat skulle hanteras.

Några dagar senare:

”Treårige Alan Kurdis kropp sköljdes upp på en strand i Turkiet i onsdags. Bilden av hans döda kropp har spritts över världen som en symbol för flyktingkatastroferna runt Medelhavet. Nu berättar Alans far om den fruktansvärda flykten där han förlorade hela sin familj.

I går började en bild på en liten livlös pojke som låg uppspolad på en strand spridas på sociala medier tillsammans med ytterligare en bild när en räddningsarbetare bär upp kroppen från stranden. Bilden är så fruktansvärd att ingen kan slå den ifrån sig – och den kom snabbt att bli en symbol för den enorma flyktingtragedi som pågår – där tusentals och åter tusentals flyktingar mister livet i flykten från kriget. Pojken hette Alan Kurdi och dog tillsammans med sin fem år äldre bror Galip och deras mamma Rehan, när de flydde från Kobane i Syrien.Kvar finns nu bara fadern Abdullah Kurdi. Han är syrisk kurd och flydde från inbördeskriget i Syrien till Turkiet med sin familj och var på väg till Kanada, när båten förliste utanför Turkiets kust. Hans berättelse är fruktansvärd och vad mer fruktansvärt är – att den sker om och om igen.” (SvT)

Detta skapade en politisk situation som kan vara värd att komma ihåg idag.

Det som hände när Tyskland och Sverige välkomnade flyktingarna hör till det man bör komma ihåg när frågan nu diskuteras men fokus borde vara på: vad gör vi nu?

Före sommaren skrev jag så här:

Janerik Larsson: Vem minns Sandströms varningsord?

”Blunda inte. De problem som följer av flyktinginvandringen sätter ramarna för svensk politik det kommande decenniet. Vi kommer att tvingas fatta fler svåra beslut där valet står mellan olika dåliga alternativ. Omfattningen av den omställning som Sverige måste gå igenom har inte sjunkit in på allvar.”

Så skrev Mikael Sandström, moderaternas samordningsstatsekreterare 2006 - 2014, på DN debatt för ett år sedan.

Han avslutade artikeln så här:

”Omfattningen av den omställning som Sverige måste gå igenom har inte sjunkit in på allvar. Svaret får inte bli populism och främlingsfientligt. Svaret kan inte heller bygga på verklighetsflykt och önsketänkande. Vi hittar inte svaret på de frågor vi behöver ställa oss om vi blundar för de problem vi står inför.”

Jag kom att tänka på den artikeln när jag idag läste Leif Lewins DN-debattartikel som argumenterade för en regeringssamverkan efter nästa val mellan socialdemokraterna och samtliga Allians-partier - dvs en Decemberöverenskommelse i stor skala.

Kanske är det dit svensk politik är på väg.

Det parti som då kommer att gynnas är utan tvekan Sverigedemokraterna.

Det finns vad jag vet inget exempel på hur man minskar väljarstödet för ett parti som SD genom att söka utestänga dem från det ansvar för landet som riksdagsvalen ska leda till.

Kanske skulle SD med tiden bli landets största parti?

SD kom in i riksdagen i valet 2010. Den andra Reinfeldt-regeringen var i praktiken parlamentariskt beroende av SD (eller av andra oppositionspartier) fram till valet 2014.

På samma sätt var Carl Bildts regering parlamentariskt beroende av Ny Demokrati. Man ska inte dra den jämförelsen fullt ut, men om man för ett ögonblick bortser från SDs ursprung och historia (vilket väljarna redan tycks benägna göra) så finns det betydande likheter. Då hanterades dock migrationsfrågor i samarbete mellan S och M.

Jag tror att på tok för stor uppmärksamhet nu ägnas frågan om en regerings ”beroende” av SD och alltför lite uppmärksamhet på de svåra, långsiktiga problem som Mikael Sandström skrev om i sin nu förmodligen bortglömda artikel.

Men det finns en betydande sannolikhet för att väljarna framöver är övertygade om att Sandströms bild av utmaningarna för Sverige stämmer.

Då borde en rimliga fråga vara vilka politiska lösningar som SD står för. Eller ska SD hur länge som helst få leva högt på att man ”hade rätt” 2015?

Man behöver varken ha sympati för SD, dess politik eller dess historia för att ställa den frågan.”

Jag har fått en hel del kritiska mejl och tweets som har det gemensamt att de tycks mena att alla muslimer borde lämna Sverige. Riktigt hur det skulle gå till är det ingen av skribenterna som förklarar och det är inte så svårt att begripa.

Föreställningen att alla muslimer i Sverige är mördare etc  upprepas i de budskap jag får. Jag vill bestämt hävda att så inte är fallet.

Men som Sandström skrev har Sverige problem att hantera. Det handlar om jobb. Det handlar om att hantera avigsidorna.

Det är inte några ovanliga problem. Om man studerar de stora invandringsländerna (t ex USA slutet av 1800-talet och början av 1900-talet) hittar vi gängkriminalitet etc. Varje invandrargrupp bidrar med sina gäng, sina kriminella.

Statsmakten måste givetvis hantera sådana utmaningar. Men jag tror att debatten skulle vara mycket mera konstruktiv om den fokuserade på lösningar i stället för på tom ”släng ut dem”-retorik.

Susanna Birgersson skrev igår i Expressen om en intressant dansk tv-serie:

”Sommarens bästa Public service-upplevelse står Danmarks radio för. ”Asger og de nye danskere” är en tv-serie i sex delar om det som alla pratar om. Upplägget är detta: Asger Aamund är entreprenör och framgångsrik finansman, samhällsdebattör och mediekändis, 77 år och en mycket rättfram man. Han tycker att den danska invandrings- och integrationspolitiken är ett stort misslyckande. 16 miljarder, sägs de senaste decenniernas icke-västliga invandring kosta staten, varje år. Aamund är djupt kritisk. Fast inte bara kritisk, han vill också hjälpa till. Han kan inte acceptera att det ska vara så oerhört svårt för så väldigt många att få jobb i Danmark bara för att de har sina rötter någon annanstans. Sålunda tar han sig an en brokig samling arbetslösa ”nydansker”, i syfte att få dem ut på arbetsmarknaden.”

Jag tror vår svenska debatt skulle behöva mera av danskt klarspråk och mindre av en meningslös debatt mellan extrempolerna ”släpp in alla” och ”släng ut alla”.

Samt en rejäl portion kraftfull politik kring det som behöver göras för att hantera det Sundström beskrev och som vi kommer leva med länge. Mycket länge.
