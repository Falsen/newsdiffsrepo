Jesper Olsson:
Dikter med stort D som fångar det lilla livet

Jesper Olsson

För Alejandra Pizarnik var liv och dikt intimt sammantvinnade. I ”Poetens verk” introducerar Magnus William-Olsson den argentinska poeten genom översättningar av hennes dikter och dagboksanteckningar, parat med diktanalyser och biografi, allt kretsande kring identitet, språk, sexualitet och minne.

Poesi. Vad är det med detta ord och allt vad det betecknar som väcker så många idéer, så mycket känslor? Både bland den majoritet på planeten som låter de flesta dagar gå utan att läsa eller skriva i den riktningen – men som är redo att dra sin stålblanka åsikt om ordet nämns – och bland den betydligt mindre men globala skaran av utövare. Som den amerikanske romanförfattaren och poeten Ben Lerner framhåller i sin underhållande essä­bok från i fjol, ”Varför alla hatar poesi”, är det poesihat som ibland förekommer inte minst ett självhat och en skepsis inför det egna uttrycket. ”I, too, dislike it”, lyder den vers från Marianne Moore som Lerner låter sig väg­ledas av.

Men givetvis är detta bara ena polen i ett bipolärt estetiskt syndrom. Hatet härrör, som så ofta, ur punkterade anspråk och svikna löften. Själva konceptet ”poesi” har nämligen, menar Lerner, siktet inställt på att lyfta sin ­läsare ut ur det timligas sfär av konflikter och brister – vilket, när den enskilda dikten väl är skriven och läst, aldrig sker eller ens kan ske. Också dikter är materiellt förankrade i kroppar, ting och historia.

Jag kommer att tänka på Lerners tillspetsade analys när jag läser den just utkomna och tungt vägande volymen ”Poetens verk” (Ariel Förlag). Inte bara för att den nämnda kluvenheten manifesteras och varieras, utan för att de starka känslorna kring ordet och fenomenet poesi är så närvarande och omsatta i ett myller av former – som dikter, analyser, tolkningar, dialoger, anekdoter, biografi och listor, vilket ger en antydan om den textuella variation som får bokens grå pärmar att bågna.

På dessa pärmar lyser två namn i grönt: Magnus William-Olsson och Alejandra Pizarnik. Och även om denna bok är flera saker, så är den inte minst en både bred och djuplodande presentation för en svensk publik av den ­argentinska poeten Alejandra Pizarnik (1936–1972). ­Sedan tidigare finns ett par  översättningsvolymer av hennes dikter på svenska, men detta är något annat. William-Olsson har inte bara botaniserat bland befintliga publikationer på olika språk, han har dessutom grävt sig ner i det arkiv över den litterära kvarlåtenskapen som återfinns vid Princetonuniversitetet i USA och presenterar – utöver inkännande översättningar ur de diktsamlingar Pizarnik publicerade – brev, berättelser och utdrag ur den dagbok hon förde fram till sin död.

Men som titeln också ger vid handen har ”Poetens verk” en större ambition än att presentera ett författarskap. Vid sidan av Pizarniks texter, satta i grönt, domineras volymen av en text i svart, signerad William-Olsson, som närmast kan beskrivas som en fortlöpande kritisk reflektion kring den argentinska poetens aktiviteter. William-Olsson betonar tidigt i boken sina avsikter: att förverkliga en ny typ av skrivande med, i och kring litteratur; en typ av ­skrivande som den etablerade litteraturforskningen och kritiken inte har lyckats frambringa – inte minst på grund av en alltför rigid och förtingligande förståelse av vad det poetiska ”verket” består av.

”Verk” ska således fattas i en speciell mening här: det handlar inte om ett filologiskt ”objekt för studium, analys, tolkning”. Riktmärken är i stället ”tillblivelse”, ”praxis” och ”performativitet”. Verket är en verksamhet, kan man säga, vilket William-Olsson vill betona och bearbeta genom analytiska begrepp som ”uppmärksamhetsform” – ”den form i och genom vilken vi aktualiserar Dikten”; det stora D:et pekar för övrigt mot samma höjder som Lerner urskilde ovan – och ”uppmärksamhetssammanhang”, alltså det sammanhang i vilket vi tar oss an poesi: i tunnelbanan eller badkaret eller någon annanstans. Faktum är att dessa begrepp, inte minst det senare, hade kunnat få mer utrymme i de diskussioner som följer i boken.

Den kanske viktigaste förskjutningen, den som lämnat djupast avtryck i bokens ­diskussioner, gäller dock den ofta begrundade, omstridda och romantiskt mytologiserade relationen mellan liv och dikt. ­Genom att skjuta in sig på författarens ”framställning” av sig själv som en integrerad del av det litterära verket, går William-Olsson ett steg vidare och hävdar: ”Författaren är alltid ett centralt och avgörande ämne för läsaren. Litteratur talar om sin författare och vi kan noga räknat inte läsa text utan att också läsa dess författare, också om författaren med eller utan vår vetskap är en slumpgenerator eller ett anonymt team.” Ett påstående som tål att granskas närmare. För att nyansera denna relation beskrivs författarens tillvaro som ontologiskt kluven i ”kroppen” och ”signaturen”, där det senare har att göra med ryktet och det hos litteraturen som sträcker sig bortom författarens ändliga liv.

Som William-Olsson konstaterar kommer denna förskjutning att medföra att ”all information om ’poeten’ /…/ sluter sig till verket i dess verkan”. Att detta perspektiv är produktivt i fallet Pizarnik blir läsaren snart varse. Pizarnik debuterade som poet redan som 19-åring 1955 och skulle fram till sitt självmord 1972 utveckla ett förtätat, intensivt och varierat verk, där frågor om identitet, språk, sexualitet, minne och historia bearbetas i olika former och uttryck. Och framför allt: där poesin blir tillvarons brännpunkt. Skrivande och levande är tätt, tätt sammanslingrade. Således kommer läsningen att gå från texten till beskrivningar av Pizarniks barndom och familjehistoria, till nattliga grubblerier och skrivakter vid griffel­tavlan, till kärleksrelationer med kvinnor och män, till olika kontakter på de kulturella fälten Buenos Aires och Paris, där såväl kända figurer som Octavio Paz, Silvina Ocampo, Italo Calvino och Julio Cortázar som mindre ­bekanta gestalter passerar förbi.

De metodiska deklarationerna levererar William-­Olsson i den essä som utgör första del i boken och det är i del två med rubriken ”Material” – med sina 300 sidor ­bokens tyngdpunkt – som den performativa kritiken sätts i rörelse: kommentarer och reflektioner i miniessäns form mixas här med översättningarna av Pizarnik. Det kan liknas vid ett montage eller en associativt driven kartering av författarskapet, där det uppstår både kopplingar och brottytor mellan de enskilda avsnitten. Exakt vad de handlar om antyder rubrikerna, som ”Understrykningen”, ”Framför spegeln”, ”Motto”, ”Psykoanalys”, ”Jesus och Kafka”, för att bara lyfta fram en handfull av de första texterna i svart.

Vid närmare granskning kan man se hur perspektiv och operationer från en etablerad litteraturvetenskap och ­kritik går igen: materialistiskt orienterad filologi, psykoanalytisk forskning, tematisk kritik och annat skuggar rubrikerna ovan. Något annat vore inte möjligt. Konsekvenserna av de reformer som eftersträvas blir synliga på andra nivåer: dels i närläsningen, där ett mer ”subjektivt” element får större spelrum och alstrar energi och betydelser; dels på den makronivå som själva montaget utgör. William-Olsson påpekar i sitt förord att man inte heller behöver läsa hans bok linjärt, sida för sida, utan att kompositionen tillåter avstickare och mer improviserade ­rörelser genom dess rymd. Jag har prövat och skulle till och med rekommendera en sådan koreografi.

Att ”Poetens verk” är en ambitiös och uppfordrande bok, fylld av skarpa iakttagelser och fascinerande resonemang är givet – det går bara att antyda om dess rika innehåll här. Utöver de två nämnda avdelningarna avslutas den dessutom med en 50-­sidig biografi och en kommenterad bibliografi över Pizarniks arbeten. Det är helt enkelt en bok som den poesiintresserade bör ta sig an och begrunda – och diskutera.

För det är också en bok som väcker frågor och funderingar, både vad gäller principiella iakttagelser och själva praktiken. Först och främst skulle jag säga att den kritiska tradition som beskrivs och som William-Olsson vill avvika från i realiteten är mer sammansatt. Performativitet och processuella perspektiv på ”verket” har kommit att betonas alltmer och de ”uppmärksamhetssammanhang” som William-Olsson lyfter fram blir allt viktigare på olika håll – till exempel i försöken att analysera litterära medieekologier av texter, författare och läsare, men också av teknologier och olika materiella och sociala omständigheter. På den punkten önskar jag att William-Olsson själv hade gått lite längre. Det är också lite märkligt att han valt bort visuellt material. Han motiverar det inledningsvis med att sådant finns tillgängligt i stor utsträckning på ­nätet – men frågan är ju vad som händer när det placeras i en bok och sätts i beröring med det skrivna ordet i skiftande former.

En annan sak jag ställer mig tveksam till är det ovan ­citerade påståendet om författarens centrala betydelse för läsning. En sådan iakttagelse kan nog vara viktig i vissa fall, men det är knappast en generaliserbar sanning. Jag skulle snarare hävda att mycket litteratur, tvärtom, framkallar en delad erfarenhet, där läsaren befrias från att bekymra sig över avsändarens identitet. Sådana generaliseringar dyker upp på flera ställen (”alla poeter”, ”litteraturen”) och är kanske delvis att förstå som ett retoriskt drivmedel. Men de riskerar också att luckra upp både den långt drivna reflektionen och singulariteten hos de texter som står i fokus.

Detta hänger sannolikt ihop med det binärt orkestrerade tänkande som utspelas mellan det ideala och det ­materiellt ändliga, mellan Dikten och de många dikterna – som Lerner utgår ifrån i sin essä och som William-­Olsson aktiverar på olika sätt i sin framställning. Utan tvekan alstrar det ett starkt engagemang och en vilja att driva vidare tänkandet kring litteratur. Men frågan är om inte mycket bra poesi opererar på helt andra villkor än de som upprättas i ”Poetens verk”. Jag skulle säga att det är fallet.
