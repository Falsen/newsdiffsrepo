Röststyrd shopping på frammarsch

TT

Tekniken för röststyrd shopping är än så länge bara i sin linda. Tanken är att till en interaktiv högtalare i hemmet, eller mobilen, helt enkelt säga vad du vill näthandla.

Högtalaren ger dig ett prisförlag och om köparen säger "ja" läggs beställningen. Först ut var Amazon som lanserade sin interaktiva högtalare Echo i USA för mer än ett år sedan. Efter det gav sig även Google in i spelet genom att lansera Google Home som erbjuder shopping via bland annat detaljhandelsjättar som Target och Costco. I höst kommer även sektorkollegan Walmart att ge tjänsten en större spridning till konsumenterna.

Även i Sverige blickar handlarna mot tekniken. I en rapport som analysföretaget Kairos Future gjort på revisionsbolaget EY:s räkning bedömer man att fem procent av den totala handeln i Norden kommer att ske med digitala assistenter inom åtta år, och bland annat Coop experimenterar på området.

– Röststyrda tjänster är enkelt för spontanköp, exempelvis kaffe, som du snabbt vill få hem, säger Magnus Kempe vid Kairos Future.

Han tror att snabbhet i leveranserna är en nyckel för att tekniken ska få stort genomslag, exempelvis med hjälp av drönare, mobila butiker som rullar på gatorna eller lösningar likt Uber. Amazon erbjuder på sina håll gratis leverans inom två timmar.

– Om man identifierar 200 artiklar som människor kan vara smådesperata att få hem blir det också lättare att ha dem tillgängliga. Får du lite täthet i strukturen, antalet bilar som är ute, och närheten till var du kan köpa in produkterna kan det gå väldigt fort, säger Kempe.

Om det krävs att man måste vänta på leveransen, om flera saker ska köpas eller att man behöver godkänna betalningen på något sätt tror han inte att man kommer att använda rösten.

– Så jobbigt är det inte att ta upp mobilen, konstaterar han.

Shoppingassistenterna har också fått kritik för att de inte presentera de bästa erbjudandena, jämfört med existerande shoppingverktyg online. Googles och Amazons assistenter är, liksom många moderna sajter, programmerade att minnas kundens tidigare inköp. Det innebär att assistenten vid nästa inköp främst kommer att presentera varor från den butiken som man handlar i.

– Man har diskuterat typ Icas makt över hyllplatsen, att det är svårt för ett varumärke att konkurrera med butikens egna, eftersom den som styr hyllan kan styra över vad som köps. I det här fallet blir det nog ännu tydligare. Med röststyrning får du ingen överblick, du kan inte se några alternativ. Den som har tjänsten får stort inflytande över vad du väljer, säger Magnus Kempe.

Amazon har marknadsfört tjänsten hårt i USA, med exklusiva erbjudanden och rabatter, men vill inte presentera några försäljningssiffror.

Jenny Blackburn, chef över röstshoppingen på Amazon, säger att fenomenet är i sin linda och att folk kommer att använda tjänsten när de väl vant sig.

– Vi har precis börjat med det, säger hon till AP, och tillägger att den fungerar bäst med enklare varor som hundmat eller batterier.
