Publiceringar från förr: Så skulle vi aldrig skriva i dag

SvD

Dagen efter en uppmärksammad begravning, 18 mars 1926, pekas dessa stockholmare ut som ”begravningshyenor som uteslutande söka sensationer” över hela bredden på SvD:s förstasida.

Fredric Karén: Just den här publiceringen skedde i en brytningstid. Under 1910- och 20-talen var tonen i den svenska pressen betydligt grövre än vad den är i dag. Det var vanligt att man pekade ut misstänkta brottslingar, ägnade sig åt skvaller och förtal. Stockholmstidningarna höll sig gärna med så kallade ”notisjägare” som dammsög polisslussen och åklagarmyndigheten efter anmälningar och åtal som de kunde skriva spektakulära historier om.

1923 ansåg Publicistklubben att den svenska pressen var på väg att passera etikens gräns. Man hade fått nog av obekräftade, spekulativa och utpekande artiklar och enades därför om en serie etiska regler som utgivarna av tidningarna accepterade att följa.

De så kallade PK-reglerna ledde så småningom till att den svenska pressen övergick till en mer ansvarstagande publicistik, även om de hade en bit kvar till dagens nivå. Den här publiceringen ledde knappast till något förtalsåtal 1926, och skulle förmodligen inte göra det i dag heller. Däremot är jag ganska säker på att artikeln fälts i Pressens opinionsnämnd, den bryter till exempel mot regeln om att inte kränka privatlivets helgd: Personerna på bilden pekas ut som ”hyenor”, ett grovt och onödigt uttryck, i synnerhet som de visas upp på bild utan att få tillfälle att kommentera vad de gör på platsen.

Här är hela förstasidan den 18 mars 1926:
