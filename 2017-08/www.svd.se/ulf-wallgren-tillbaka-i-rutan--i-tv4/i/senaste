Ulf Wallgren tillbaka i rutan – i TV4

TT

Nyhetsankaret Ulf Wallgren meddelade i december förra året att han lämnar sitt jobb på SVT:s "Rapport", efter att ha jobbat för tv-kanalen i 27 år. Sin sista nyhetsuppläsning i SVT gjorde han i början av januari i år.

Nu skriver Expressen att han dyker upp i rutan igen, men i TV4. I programmet "Klassfesten" ska Ulf Wallgren läsa upp nyheter om stora händelser som har inträffat mellan 1961 och 1995, och sedan kommer det att ställas frågor kring händelserna.

Anledningen till att Ulf Wallgren lämnade SVT var att han inte längre orkade med det som han upplevde var hårdare arbetstider och ett snabbare tempo på arbetsplatsen.

"Klassfesten" har premiär lördagen den 26 augusti i TV4.
