Angripare vid Londonslott hade svärd

TT

Polisen i Storbritannien utreder en attack utanför Buckingham Palace i London som ett terrordåd. Mannen hade ett svärd i bilen, uppger polisen.

Den 26-årige angriparen stoppade sin bil nära ett polisfordon i ett avgränsat område utanför palatset strax efter halv nio på fredagskvällen. Vittnen trodde först att det var en kniv han sträckte sig efter på passagerarsätet, men det har visat sig vara ett svärd, ungefär 1,2 meter långt.

Mannen greps inledningsvis misstänkt för att ha orsakat kroppsskada och attackerat polisen. Nu misstänks han även för terrorbrott.

35 personer har dödats i tre attacker i London och Manchester sedan i mars. I två av attackerna kördes fotgängare ned av ett fordon. Den tredje attacken var en bombning vid en popkonsert med Ariana Grande i Manchester. Där dödades 22 personer. Flera var barn.
