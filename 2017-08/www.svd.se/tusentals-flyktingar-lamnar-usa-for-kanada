Tusentals flyktingar lämnar USA för Kanada

Jan Majlard

Tusentals haitier har gjort resan över gränsen till provinsen Quebec de senaste månaderna.  Många har målsättningen att få stanna permanent och där kunna återförenas med sina familjer.

Nästan 60 000 haitier lever i USA under ”tillfälligt skyddad status” efter den stora jordbävningen utanför huvudstaden Port-au-Prince 2010.

Men Trumpadministrationen har varnat att detta temporära uppehållstillstånd ska dras in i början av 2018. Med risken att bli utsparkad ur USA strömmar därför hundratals haitier varje dag norrut för att söka lyckan i Kanada, enligt CNN.

I juli sökte 3 000 haitier asyl i Quebec, en siffra som redan överstigits under augusti månad.

Kanadensisk polis har satt upp tält där de ansökningarna behandlas och bakgrundskontroller utförs. Köerna har ringlat långa med stundtals 1 000 personer väntande på sin tur.

”Vi har aldrig sett något liknande, våra polismän patrullerar 24 timmar om dygnet, säger Claude Castonguay, talesman för polisen i Quebec.
