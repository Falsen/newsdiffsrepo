Derbydrottningen Masar: "Viktiga poäng"

TT

Den stora scenen i Malmö – Swedbank stadion – var bokad med det uttalade målet att slå det damallsvenska publikrekordet på 9 413 åskådare. Till de höjderna nådde inte derbyt mellan Limhamn/Bunkeflo (LB07) och Rosengård, men noteringen 7 825 åskådare är den tredje bästa publiksiffran i damallsvenskan sedan 2001.

– Det var så häftigt. Det kändes som att LB07 hade fler fans, men för oss var det så häftigt. Jag tänkte inte på om de ropade LB07 eller Rosengård, säger Ella Masar med ett stort leende.

Det var Masar som blev derbydrottning inför storpubliken. Efter en knapp timme sprang anfallaren igenom och rundade målvakten Josephine Frigge fram till segermålet. Nu skiljer det endast två poäng upp till serieledande Linköping – nästa söndag möts topplagen på Malmö IP. Masar har dock främst blickarna på Vittsjö hemma i nästa omgång till helgen.

– Men vi hoppas att vi kan ta tre poäng mot både Vittsjö och Linköping.

Hur långt sex poäng på de närmaste två matcherna räcker i guldstriden vågar amerikanskan inte sia om.

– Det är fotboll och så mycket kan hända, säger Masar.

Rosengård, som i söndags vann Svenska cupen-finalen mot just Linköping, dominerade fram till målet, men kom undan med blotta förskräckelsen. LB07 hade de bästa chanserna i första halvlek och efter segermålet tryckte nykomlingen på. Lagkaptenen Mia Persson var närmast såväl ett ledningsmål som en kvittering, men Rosengårdsmålvakten Erin McLeod storspelade.

– Jag vet att jag inte är objektiv, men jag tycker att hon är den bästa målvakten i världen. Nu kan alla se det efter att hon kommit tillbaka efter sin korsbandsskada, säger Ella Masar, som är gift med Erin McLeod.

I vårderbyt föll LB07 med 0–3 på Malmö IP. Tabellsexan, som har spelat in 17 poäng hittills, höjde sig dock i returmatchen.

– Det här var mycket, mycket bättre. Den respekt som vi hade förra derbyt hade vi släppt nu, säger Mia Persson.

Det fanns en viss nervositet över att kliva in inför tusentals åskådare på stora Swedbank stadion i stället för runt 300 på Limhamns IP, men Persson hoppas att Malmöderbyt återkommer på den stora scenen även nästa säsong.

– Nästa år kanske vi kan slå det där publikrekordet, säger LB07-mittfältaren.

Rekordet på 9 413 åskådare sattes 2008 mellan Linköping och Umeå. Damallsvenskans näst bästa notering är 8 907 åskådare på matchen Umeå–Djurgården/Älvsjö 2004.
