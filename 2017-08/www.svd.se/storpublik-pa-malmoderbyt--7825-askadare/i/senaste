Masar derbydrottning inför storpublik i Malmö

TT

Målet var ett nytt publikrekord för damallsvenskan (9 413 åskådare), men Malmöderbyt mellan Limhamn/Bunkeflo (LB07) och Rosengård på Swedbank stadion nådde inte ända fram till de höjderna. Publiksiffran på 7 825 åskådare är dock den tredje högsta publiksiffran i damallsvenskan sedan 2001.

För Rosengård var derbyt ett gyllene läge för att knappa in på serieledande Linköping, som förra veckan förlorade mot Piteå. Trots en relativt stor dominans hade dock storklubben svårt att bryta igenom nykomlingen LB07:s välorganiserade lag. Det var tydligt att urladdningen vid finalsegern i Svenska cupen i söndags – mot just Linköping (1–0) – satt i benen och fram till dryga timmen spelad var det LB07 som hade haft de främsta målchanserna.

Då kom segermålet för den SM-guldjagande storklubben. Efter flera misstag i LB07 kunde Rosengårdsanfallaren Ella Masar rinna igenom och runda målvakten Josephine Frigge fram till 1–0.

Målet fick fart på LB07 och framför allt tappade Rosengård kampen på mittfältet. Nykomlingen tryckte på och närmast att kvittera var lagkaptenen Mia Persson, men Rosengårdsmålvakten Erin McLeod räddade nere vid stolproten och storklubben kunde hålla undan till tre viktiga poäng i guldstriden.

Segern innebär att Rosengård är två poäng efter serieledande Linköping och nästa söndag väntar seriefinal mellan lagen på Malmö IP. Innan dess möter Rosengård Vittsjö hemma (på söndag) och Linköping har bortamatch mot Göteborg (torsdag).
