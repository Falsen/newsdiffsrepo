Äggskandal slår hårt mot nederländska gårdar

TT

Den nederländska äggskandalen har direkt kostat landets fjäderfäindustri minst 33 miljoner euro (cirka 315 miljoner kronor). Det visar regeringens beräkningar som redovisas i en skrivelse till Nederländernas parlament.

Nästan hälften av kostnaden är resultat av säljstoppet medan resten är kostnader för att sanera hönsfarmerna från bekämpningsmedlet fipronil.

I kalkylen ingår inte kostnader för ytterligare produktionsförluster i hönsnäringen. Nyligen uppskattade en nederländsk jordbrukarorganisation de totala kostnaderna till minst 150 miljoner euro (1,4 miljarder kronor). Enligt branschorganisationen hotas många gårdar av konkurs om inte staten går in med stöd.

Miljontals ägg och äggbaserade produkter har förstörts eller dragits tillbaka från handeln i 18 europeiska länder, och även från länder som Hongkong, sedan skandalen blev känd den 1 augusti.
