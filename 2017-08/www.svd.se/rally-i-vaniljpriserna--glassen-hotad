Rally i vaniljpriserna – glassen hotad

Direkt

Cyklonen Enawo slog mot Madagaskar under en period då flera lokala mellanhänder hade bunkrat upp och bidragit till en allt stramare marknad. Som högst nåddes rekordnivåer på över 600 dollar per kilo, men har sedan dess kommit ned till nivåer omkring 500 dollar.

Madagaskar är den överlägset största producenten och står för omkring hälften av världsproduktionen av vanilj. De övriga länderna med betydande produktion, Indonesien, Mexiko och Papua Nya Guinea, har inte lyckats täppa igen hålet som uppstod efter Enawos framfart.

Flera mindre glasskedjor har drabbats hårt av utbudskrisen och en gelato-kedja i London har tvingats ta bort vaniljglassen från menyn.

Även större företag känner av krisen och livsmedelsjätten Nestlé uppger för FT att man hanterar volatiliteten i priserna genom "anpassade inköpsstrategier, kostnadsbesparingar, innovation och som en sista utväg prishöjningar". Nestlé höjde tidigare i år priset på glassarna under varumärket Mövenpick med 2,5 procent.

Liknande utveckling har upplevts tidigare säger David van der Walde, vid Aust & Hachmann i Kanada. Han pekar på ett prisrally under 2003, med efterföljande kollaps vilket lämnade företag med stora lager och tunga förluster.

– Vi kommer inte hålla stora lager. När jag köper från Madagaskar försäkrar jag mig om att det finns en köpare på andra sidan, sade David van der Walde.

Prisökningen innebär också att vaniljodlare på Madagaskar upplever den bästa marknaden i mannaminne.

För första gången under sin livstid har de råd att bygga hus av cement i stället för palmväxter, och har nu råd med utbildning åt sina barn utöver andra klass.
