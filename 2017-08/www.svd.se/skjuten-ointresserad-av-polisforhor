Skjuten ointresserad av polisförhör

TT

Ingen har ännu gripits misstänkt för skottlossningen i stadsdelen Frölunda i Göteborg sent på torsdagskvällen. Den man i 25-årsåldern som sköts i benet vårdas på sjukhus men vill inte medverka i förhör.

– Han är av olika anledningar inte särskilt samarbetsvillig, säger Christer Fuxborg, informatör vid polisen region Väst, till TT

Polisen larmades till platsen strax före klockan 22 av flera personer i området som hade hört skottlossning. Hundpatruller har hittat tomhylsor från ett handeldvapen. Dörrknackning genomfördes i området under torsdagskvällen och det arbetet fortsätter under fredagen. Två misstänkta gärningsmän flydde från platsen i bil och polisen är intresserad av upplysningar kring en svart Volvo som varit synlig i området i samband med skjutningen.

– Ingen har gripits. Vi tittar självklart på olika konstellationer som kan ha utfört detta. Det är ju ett liknande modus som i andra konflikter som förekommer. Man åker bil eller moped och avlossar skott. Här har man skjutit i benen vilket kanske ska ses som en typ av varning, säger Christer Fuxborg.
