M-topp efter avgången: ”Könet spelar ingen roll”

Jenny Stiernstedt

Lars-Ingvar Ljungman, Skånetopp och ordförande i valberedningen, säger direkt efter Kinberg Batras pressträff till SvD att han nu inte kan ge några detaljer om hur processen nu går vidare.

Kommer det att bli en extrastämma eller omvandlas arbetsstämman i oktober?

– Det kan jag inte svara på. Det har vi ännu inte riktigt klart för oss. Det är som Anna beskrev det: nu kommer partistyrelsen att sammanträda, liksom valberedningen. Därefter kan vi svara på den typen av frågor.

Du var valberedningens ordförande när Kinberg Batra valdes. Vilket är ditt ansvar?

– Det får andra bedöma. Jag avstår från att betygsätta mig själv.

– Jag vill påminna om att Anna fick överlägset flest nomineringar och att det var en helt enig valberedning som föreslog henne. Och en helt enig stämma som valde henne. Jag kan tycka att minnet är kort.

Ljungman anser att att ”varje enskild moderat” nu ska ta ansvar för att det ska gå bra för den moderata politiken:

– Jag har sagt att vi alla borde rannsaka oss för vad vi gjort eller inte gjort. Jag tycker att alla borde rannsaka sig själva och fundera över hur man agerat och inte gjort.

Vilka egenskaper ska en efterträdare ha?

– Jag kan inte ge mig in i den sortens diskussioner innan jag träffat valberedningen.

Anna Kinberg Batra sa under pressträffen att hon hoppas att hennes dotter någon gång under sin livstid kommer att få uppleva att Sverige har en kvinnlig statsminister.

Spelar könet någon roll när ni nu ska utse efterträdare?

– Det spelade ingen roll när vi pekade ut Anna Kinberg Batra. Och jag menar att det inte kommer att spela någon roll nu heller. Man måste titta på andra parametrar och inte i första hand titta på om man är man eller kvinna.

Ligger Moderaternas problem i person eller i politik?

– Jag tillhör dem som under den senaste veckan har sagt att det här är mycket större fråga än bara personen. Men det är ganska ointressant, nu är det så att Anna valt att meddela att hon avgår. Jag måste hävda att vår främsta lojalitet måste ligga i att vårt parti lider så lite skada som möjligt.

En ny valberedning ska utses på M-stämman i oktober. Lars-Ingvar Ljungman nominerades i våras av partiets förbundsordföranden till ännu en period.
