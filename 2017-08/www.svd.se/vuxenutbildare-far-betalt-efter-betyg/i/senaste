Vuxenutbildare får betalt efter betyg

TT

Växjö kommun har infört ett nytt betalningssystem i vuxenutbildningen och SFI (svenska för invandrare) som innebär att utbildningsanordnarna får full betalning först när respektive elev fått godkänt betyg.

Båda lärarfacken varnar för fusk och betygsinflation.

– Vi ser en risk för att lärarna pressas att sätta betyg som de inte borde göra, säger Anna-Lie Nilsson, Lärarförbundets ordförande i Växjö, till Lärarnas tidning.

Betalningsmodellen innebär att alla utbildningsanordnare som lever upp till vissa grundkrav får erbjuda utbildning till en förbestämd ersättning. Förutsättningen för full betalning – de sista 20 procenten – är att respektive elev får godkända betyg.

– Vi vet att resultaten inom vuxenutbildningen och SFI inte är tillräckliga. Om vi vill ha bättre resultat måste vi få mer kunskap för varje krona skattebetalarna lägger ut, säger Oliver Rosengren (M), kommunalråd och ordförande i nämnden för arbete och välfärd, till Lärarnas tidning.
