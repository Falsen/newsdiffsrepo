Formexpris till industridesigner

TT

Industridesignern Qian Jiang får årets Formex Nova-pris. Juryn betraktar hans design som "poetisk och funktionell på samma gång" och menar att hans produkter karakteriseras av "en kontrollerad lekfullhet".

Den 31-årige Qian Jiang, ursprungligen från Kina, bor och verkar numera i Stockholm där han driver Studio Dejawu med fokus på möbler och olika vardagsföremål. Dessförinnan arbetade han på danska Nicholai Wiig Hansen Studio och Normann Copenhagen.

Namnet på hans nuvarande studio, Dejawu, syftar på den arbetsprocess han utvecklat för att hela tiden väva in olika minnen i föremålen. Designen ser han som ett slags dagbok, eller minnesbehållare.

Qian Jiang kom till Sverige 2011 då han började på mastersprogrammet i industridesign vid Lunds universitet.
