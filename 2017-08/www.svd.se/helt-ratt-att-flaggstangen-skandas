Fredrik Sjöberg:
Helt rätt att flaggstången skändas

Fredrik Sjöberg

Mitt enda förtroendeuppdrag i Runmarö hembygdsförening var att jag under några år hade hand om flaggan. Huset jag bor i ligger nära hembygdsgården och därför bad man mig sköta flaggningen – på bröllop, skolavslutningar och bättre kalas. Dessutom gick ett rykte på ön om att jag var ledamot av Kungliga patriotiska sällskapet, vilket ansågs vara en bra merit.

Det här var långt innan begreppet skärgårdskalas kom att förknippas med packade politruker som viftar med annat än bara flaggor, och även om orgier av det slaget naturligtvis förekom, var det inget vi brukade skvallra om för folk på fastlandet.

Hur som helst, jag lovade att hjälpa till och skaffade Jan von Konows bok ”Svenska flaggan. När? Hur? Och varför” (Atlantis 1986) för att läsa på.

Flaggning visade sig vara en hel vetenskap. Allt var hårt reglerat; ett ormbo av lagar, sedvänjor och hävdvunna rekommendationer som sammantaget gjorde att jag ständigt kände mig vagt kriminell. Det höll inte i längden. Så jag avsade mig uppdraget men behöll ändå intresset, inte för flaggan, men för flaggstången, dess idé och symboliska bärkraft.

Som biolog har jag haft många tillfällen att bli trött på naturen. Ibland blir den bara alltför påträngande och fientlig, och i det läget finns inget som gör mig så gott som att se en spikrak, bländvit flaggstång med guldknopp sticka upp någonstans ur grönskan. Som en protest, ett uppror. En bild av kulturens triumf. Här finns människor! Någon håller emot.

Konstnären Mattias Norström gör därför helt rätt när han i sitt verk ”Du gamla, du fria” skändar just flaggstången. Att som Carl Johan De Geer gjorde 1967 – skriva ”kuken” på en bild av svenska flaggan – provocerar knappast någon längre. Norström är vassare än så.

Han klottrar inte kuk på en flaggstång, för det hade såklart varit att slå in en öppen dörr, men gestaltar istället samma sak. Det är åtminstone fyndigt.

Och nu ska spektaklet stå på Sergels torg. Reaktionerna är lika förutsägbara som när verket i fjol visades i Göteborg. En krökt flaggstång, slak som efter ett kalas på Husarö, kommer att reta upp de så kallade Sverigevännerna. Gott så. Man kan tycka vad man vill om samtidskonsten; givet spelreglerna är detta en fullträff.

Man kan även tycka vad man vill om Sverigevännerna, men en sak är säker, de har missuppfattat vad som är vänskap. Själva poängen. Enkelriktad vänskap finns inte. Den är alltid dubbel och förekommer bara mellan människor. Ett land kan inte vara min vän, eller ett fotbollslag. Naturen ska vi bara inte tala om. Den bryr sig inte.

Jag blir lika irriterad varje gång någon kallar mig naturvän. Och skulle någon idiot säga miljövän vill jag skaffa vapenlicens. Jag har vänner. De är människor. Punkt. Så egentligen ska man kanske vara glad att de hårdaste killarna på högerkanten kallar varandra just Sverigevänner, för det leder ingenstans. Definitivt inte lika långt som när en annan rörelse, för längesen, hämtade kraft ur den bra mycket starkare hälsningsfrasen ”Kamrater”.

Jan von Konows bok om svenska flaggan avrundas i de klassiska pekoralens tecken med ett par sånger, varav den ena slutar: ”Tillitsfullt skall Sveriges unga skara / städse kring vår stolta fana stå, / värna den för oväns hot och fara, / Hell dig! Hell dig!, flagga, gul och blå.” Ack, ja. Hyllningsdikter till flaggstången letar man efter förgäves.

Ändå finns en sådan. ”Sång till Sveriges flaggstång”. Den skrevs 1957 av Björn Barlach. Rimmen är lättare, ljusare. ”Än om vårens vindar hava rutit / står du stark liksom förut. / Vid din sockel ha vi knutit / starka band med käringknut.” Den borde fan kanoniseras.

Jag ska ta upp saken med kamraterna i Kungliga Patriotiska Sällskapet (jodå, ryktet stämde) – en lite konstig men kreativ samling kvinnor och män som alla har vett nog att hälsa varandra med finare epitet än Sverigevänner.
