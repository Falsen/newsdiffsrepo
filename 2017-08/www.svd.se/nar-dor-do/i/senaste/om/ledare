Janerik Larsson:
När dör DÖ?

Janerik Larsson

I sina olika intervjuer igår tycktes Mikael Odenberg mena att SD-stöd för en borgerlig statsminister skulle innebära att en borgerlig regering därefter skulle tvingas medverka till att Sverige lämnar inte bara Schengen utan även EU med mera.

Den debatt som nu pågår i den frågan - relationen till SD i en regeringsbildning -  inom moderaterna pekar på det faktum att valutfallet 2014 fortsatt är en olöst fråga. Kan man utesluta att Anna Kinberg Batras avgång leder till att den frågan löses redan före valet nästa höst?

Odenberg kritiserade Decemberöverenskommelsen vilket ter sig paradoxalt eftersom det just är DÖ som motiverats med det avståndstagande från SD som Odenberg nu förespråkar.

Ekvationen tycks mig inte gå ihop.

Socialdemokraternas roll i detta politiska drama ter sig också värd att fundera över. Genom DÖ låstes S in i det politiska äktenskapet inte bara med MP utan också med Vänsterpartiet.

V är det parti som utnyttjat situationen skickligt men frågan är om inte det envisa fasthållandet vid utrotande av valfriheten i välfärden kommer att bestraffa sig.

Rimligen finns det inom socialdemokratin en betydande trötthet över att på detta sätt i en mycket stor fråga styras av V.

Kanske skulle ett regeringsskifte så att riksdagens verkliga majoritet blev tydlig frigöra socialdemokraterna så att partiet åter skulle kunna bedriva en mer pragmatisk politik?

Som Widar Andersson skrivit är det faktiska läget kanske detta:

Att borgerliga partier bildar en regering med stöd av SD i riksdagen är ingen apart eller sällsam tanke. Tvärtom skulle det kunna betraktas som något tämligen naturligt. För en sådan lösning finns dock många hinder i vägen. Det bästa för Sverige vore därför en regeringspakt med S och M som maktaxel. En sådan samverkan ter sig långt mer rationell än att de mindre partierna skulle riskera liv och lem i ett samarbete med S.

Alternativet till dagens oklarhet är uppenbart att Jan Björklund och Annie Lööf redan nu före valet gör det som tycks föresväva dem efter valet, dvs ge S+MP sitt stöd för att därigenom koppla av Vänsterpartiet från makten.

Kan detta spel verkligen fortgå i ett år till - eller ska DÖ dödas på allvar före valet?
