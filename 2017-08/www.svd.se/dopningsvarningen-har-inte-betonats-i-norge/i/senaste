Dopningsvarningen har inte betonats i Norge

TT

– Att det stod dopning på paketet har inte betonats så mycket i Norge. En del jurister menar at Johaug förlitade sig på landslagsledningens råd och därför inte gjorde något med avsikt, säger norska nyhetsbyrån NTB:s skidreporter Espen Hartvig.

Espen Hartvig är en av Norges mest rutinerade sportjournalister och har varit på samtliga skid-VM och OS sedan vinter-OS 1995.

För TT beskriver han den enorma nyhetsrapporteringen kring Therese Johaug, från det positiva dopningsprovet i oktober förra året tills tisdagens definitiva dom på 18 månaders avstängning från Idrottens skiljedomstol, Cas.

– Många norrmän är nog överraskade och besvikna i dag. Många har känt sig trygga i att det som mest skulle landa i en avstängning på 15 månader och att hon skulle kunna vara med på OS. Det har varit en gigantisk sak, kanske den mest dramatiska i norsk idrottshistoria, säger Espen Hartvig.

TT: Hur hårt kommer folket att döma Johaug?

– Den norska gemenskapen inte bara färgad i blått, det finns nyanser i det här. Många vill nog kasta sig över samma bägare som flera juridiska experter som säger att de inte kan förstå domen, de förstår inte grunden till beslutet och tycker straffet är för hårt. Väldigt många tycker att det gått politik i det och att domen är orättfärdig. Men många förstår också realiteten och ser att det finns liknande fall där idrottare också dömts hårdare.

Hela dopningshistorien har varit en stor snackis. 29-åriga Johaug har hårdbevakats på sitt försäsongsläger i italienska Seiser Alm, där hon mottog tisdagens dom från Cas som innebär hon är dopningsavstängd till april nästa år.

– Ryktet säger att hon är i fantastiskt form i Italien, kanske i bättre form än för ett år sedan. När den värsta besvikelsen lagt sig tror jag det kommer att byggas ett system runt henne och att hon kommer tillbaka bättre än någonsin vid VM 2019. Det är många i Norge som vill stötta henne, men hon måste återigen klara sig ensam utanför landslaget. Längdskidor är i mångt och mycket hennes liv, och hon vill tillbaka och visa att det betyder allt, säger Espen Hartvig.
