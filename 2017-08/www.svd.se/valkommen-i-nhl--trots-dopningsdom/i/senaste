Välkommen i NHL – trots dopningsdom

TT

KHL-stjärnan Danis Zaripov är avstängd för dopning i två år, men i NHL är den 36-årige ryssen ändå välkommen. Den nordamerikanska hockeyligan skriver att Zaripovs speltillstånd är klart.

Avstängningen av Danis Zaripov gäller spel i både KHL och landskamper. NHL, som inte samarbetar med internationella antidopningsbyrån Wada, uppger att de ämnen Zaripov åkte fast för sannolikt inte skulle ha lett till någon avstängning i NHL.

Zaripov har stått för 451 poäng på 476 matcher i KHL. Förra säsongen blev det 16 mål och 29 assist på 56 matcher för Metallurg Magnitogorsk.

Danis Zaripov har överklagat dopningsdomen och väntar på besked från idrottens skiljedomstol Cas.
