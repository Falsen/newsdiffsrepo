Källor: S vill inte att egna förslaget blir lag

Mikael Törnwall

Med stor sannolikhet kommer regeringen att lägga ett förslag om vinstbegränsningar i välfärdssektorn  i samband med vårbudgeten i mars nästa år. När SvD Näringsliv kartlagt det politiska spelet bakom förslaget står det klart att om regeringen lägger ett sådant förslag så blir det ytterst motvilligt.

Samtidigt är det oklart hur långtgående förslaget kommer att bli. Visserligen säger civilminister Ardalan Shekarabis pressekreterare att utgångspunkten är Ilmar Reepalus utredning, som slår fast ett tak på 7 procent av operativt kapital.

Det vinstmåttet skulle gynna verksamheter med stora tillgångar, där företagen till exempel äger sina byggnader, men göra det i stort sett omöjligt för en skola som hyr sina lokaler att överhuvudtaget göra ett överskott.

Det är välkänt att kommun- och landstingspolitiker inom både Socialdemokraterna och Miljöpartiet är tveksamma till ett totalt vinststopp.

Men enligt SvD Näringslivs källor vill inte heller den högsta ledningen för Socialdemokraterna ha ett förbud.

– Det är klart att partiet inte vill ha ett totalstopp. Det gäller framför allt vård och omsorg, där kommuner och landsting skulle få mycket svårt att ta ansvar för den verksamhet som i dag drivs i privat regi, säger en ledande socialdemokratisk kommunpolitiker.

En tänkbar lösning är att regeringen lägger ett förslag som fortfarande innehåller någon form av vinstbegränsning, men som är mindre drakoniskt än Reepalus förslag.

– En kompromiss skulle kunna vara ett förslag som slår ut skolorna men där sjukvård och omsorg får fortsätta. Mitt intryck är att kommunerna skulle ha lättare att ta hand om skolan, säger en lokalpolitiker.

Flera av SvD:s källor tror att regeringen kommer att lägga ett förslag som man vet att kommer att röstas ner av Alliansen och Sverigedemokraterna. Efter att SD svängde i vinstfrågan 2014 finns en majoritet i riksdagen mot ett vinstförbud. I så fall blir förslaget en ren pappersprodukt med syfte att blidka Vänsterpartiet inför de kommande budgetförhandlingarna.

Andra tror att Socialdemokraterna även lägger fram förslaget av taktiska skäl, som ett sätt att positionera partiet på vänster-höger-skalan inför nästa års val.

– Regeringen väljer medvetet en sådan här konflikt för att få politiken att handla om höger-vänster och inte postmoderna saker som blåljus, militär och migration, säger en politisk bedömare.

Statsvetaren Stig-Björn Ljunggren påpekar att det är ett trendbrott för en socialdemokratisk regering att lägga fram ett förslag som inte går igenom riksdagen.

– Trumfkortet i Socialdemokraternas makt är att ”vi kan tycka både det ena och det andra, men vi lägger aldrig fram propositioner som vi vet kommer att falla”. De försöker kompromissa, säger han.

Vänsterpartiet bryr sig däremot inte alls om sådant som att förlora en omröstning i riksdagen, utan vänder sig då till folket i nästa väl, enligt Stig-Björn Ljunggren.

– Vänsterpartiets politiska filosofi är att vi alla går mot en gradvis insikt att socialism är bäst. Därför är vänsterpartisterna beredda att köra huvudet i väggen eftersom de tror att väggen kommer att rasa en vacker dag. Partiet lever i den trygga förvissningen om att historien ska frikänna dem, säger han.

Vänsterpartiets ekonomisk-politiska talesperson Ulla Andersson betonar att propositionen ska ligga på riksdagens bort i mars nästa år och att regeringen ska lämna en remiss till lagrådet i november i år. Just nu pågår förhandlingar mellan regeringen och Vänsterpartiet om hur förslaget ska se ut.

I dagsläget tyder mycket lite på att regeringen skulle få igenom ett vinststopp i riksdagen. Sverigedemokraternas ekonomisk-politiske talesperson Oscar Sjöstedt betonar att partiet inte kommer att rösta för ett förslag som går emot det fria företagandet.

– Det står inte och faller med procentsiffror hit eller dit utan om principen om det fria företagandet. Principen ”så här lönsam får du inte vara” strider mot principen om fritt företagande. Det är ytterst osannolikt att vi skulle hjälpa regeringen att lotsa fram ett sådant här förslag, säger han.

Han påpekar att partiet står enigt och att det aldrig hänt att någon sverigedemokrat medvetet röstat emot partilinjen.

Sverigedemokraterna kommer att lägga fram ett eget förslag och om det faller i riksdagen kommer partiet troligen att rösta på Alliansens förslag, om det är hyfsat likt partiets linje, enligt Oscar Sjöstedt.

Regeringen har samtidigt sagt att man fortfarande hoppas på en bred politisk uppgörelse kring de ideellt drivna välfärdsföretagen. Det kommer troligen inte att lyckas. Centerpartiet kommer inte att acceptera en uppgörelse som bara omfattar ideella vårdgivare och skolor.

– I ett läge när regeringen förklarar krig mot en hel sektor och är beredda att ställa till med kaos är vi inte intresserade av att hjälpa regeringen. Vi vill se samma regler för alla aktörer, oavsett om de drivs av kommuner och lansting, privata företag eller ideella organisationer, säger partiets gruppledare i riksdagen Anders W Jonsson.
