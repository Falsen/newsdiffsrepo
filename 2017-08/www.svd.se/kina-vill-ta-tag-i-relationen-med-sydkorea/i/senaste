Kina vill ta tag i relationen med Sydkorea

TT

Kinas president Xi Jingping lovar att göra samordnade ansträngningar med Sydkoreas president Moon Jae-In för att ta upp meningsskiljaktigheter mellan länderna, rapporterar den statliga nyhetsbyrån Nya Kina.

"Xi skrev detta i ett gratulationsmeddelande som skickades till Moon på 25-årsdagen av upprättandet av diplomatiska förbindelser mellan Kina och Sydkorea", skriver nyhetsbyrån.

Kina har krävt att Sydkorea ska ta bort det omstridda robotförsvarssystemet THAAD, som har placerats ut som ett svar på det växande hotet från grannen Nordkorea. Kina anser att systemet underminerar säkerheten i regionen.

Sydkorea har också pressat Kina, som är Nordkoreas viktigaste allierade, att göra mer för att tygla Nordkoreas robot- och kärnvapenprogram.
