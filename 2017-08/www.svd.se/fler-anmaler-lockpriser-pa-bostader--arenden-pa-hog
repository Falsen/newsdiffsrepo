Fler anmäler lockpriser på bostäder – ärenden på hög

Emmylou Tuvhag

För nästan ett år sedan kom med beskedet att Fastighetsmäklarinspektionen skulle flytta till Karlstad. Regeringen hänvisade till tidigare beslut om att fler statliga jobb ska utlokaliseras i landet. Samtidigt ökade regeringen Fastighetsmäklarinspektionens anslag med 21 miljoner kronor till och med år 2020.

– Med ökade resurser kan Fastighetsmäklarinspektionen stärka sitt arbete och vidta de åtgärder som krävs för att vi som konsumenter ska kunna känna oss trygga när vi köper en bostad, sade konsumentminister Per Bolund (MP) då.

Resultatet blev dock att merparten av de anställda vid Fastighetsmäklarinspektionen valde att sluta sina anställningar, anmälningarna lades på hög och antalet påföljder föll platt.

Under årets första sju månader inkom 310 anmälningar till Fastighetsmäklarinspektionen, bara tre har lett till disciplinåtgärder. Det kan jämföras med att under hela fjolåret var antalet anmälningar 416 stycken och antalet påföljder för mäklarkåren 67.

Med andra ord, under våren har anmälningar strömmat in medan myndigheten som ska handlägga dessa har gått på knäna.

– Omlokaliseringen har gett oss mer att göra. Våra medarbetare har sökt nya jobb och vi har under våren 2017 inte haft personal för att arbeta fram beslutsförslag till disciplinnämnden i den omfattning som vi brukar, säger Eva Westberg, chef för Fastighetsmäklarinspektionen och ordförande i Disciplinnämnden.

I dagsläget ligger omkring 500 ärenden öppna hos Fastighetsmäklarinspektionen. Eva Westerberg räknar med att det kommer att ta ett par år innan myndigheten åter är helt på fötterna.

– Det aktuella läget är att vi har rekryterat in nya anställda och att ärendehandläggningen nu är i full gång. Efter ett tufft första halvår går Fastighetsmäklarinspektionens verksamhet alltså i positiv riktning nu.

Över hälften av anmälningarna till Fastighetsmäklarinspektionen rör lockpriser eller budgivningar, och den delen av anmälningarna växer också snabbare i antal än totalen. Något som Eva Westberg tror beror på den heta bostadsmarknaden.

– Ett lågt utbud och stor efterfrågan leder till att budgivningarna många gånger går snabbt, och till att försäljningspriserna stiger. Men det behöver inte nödvändigtvis betyda att mäklaren medvetet har satt ett för lågt pris, säger hon och påpekar samtidigt att anmälningsfrekvensen generellt har stigit i takt med att det har blivit möjligt att göra en webbanmälan till Fastighetsmäklarinspektionen.

Har antalet öppna ärenden lett till att ni har fått svårare att följa upp anmälningar om lockpris?

– Det har ju lett till att vi får prioritera ännu hårdare än tidigare och vi måste se till att vi kan hantera alla ärenden som vi får. Men det betyder inte att det är carte blanche för mäklare. Vi handlägger fortfarande de ärenden som vi får in.
