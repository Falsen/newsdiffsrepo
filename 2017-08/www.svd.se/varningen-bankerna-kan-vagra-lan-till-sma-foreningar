Varningen: Bankerna kan vägra lån till små föreningar

Johan Hellekant

Fortfarande värderar marknaden bostadsrätter i riktigt små föreningar lika högt som bostadsrätter i större föreningar. Men nu varnar Allabrf, en betygssajt för bostadsrättsföreningar, att det finns risk för prisfall i många föreningar med väldigt få lägenheter.

– Det är bankerna som har börjat se större risk i föreningar som bara har en handfull bostadsrätter. Vi hör från flera håll att bankerna har stramare tyglar på utlåningen till objekt i just småföreningar, säger Hampus Dahlstedt, vd och grundare av Allabrf.

Genom en datakörning på bostadsrättspriser vet man att prisbilden fortfarande är jämn mellan de riktigt små respektive större föreningarna. Köparna själva gör alltså ingen prismässig skillnad när de gör affär.

– Spekulanterna betalar ungefär lika mycket för boytan i en bostadsrätt i en extremt liten bostadsrättsförening jämfört med en normalstor bostadsrättsförening. Det betyder att man inte tar höjd för de stora risker som faktiskt finns, säger Hampus Dahlstedt.

Han är nu övertygad om att en prisjustering kommer ”inom kort”. Han uppger att även bostadsrättsproducenter på sistone har fått svårare att få banklån till projekt med riktigt små föreningar.

– Om köpare har svårare att låna och föreningen dessutom har svårt att lånefinansiera sådant som fasadrenoveringar blir det lägre bostadsrättspriser i de här småföreningarna, säger Hampus Dahlstedt.

Flera banker bekräftar att man tittar noga på småföreningarna innan man ger bolån.

– Vi är mer restriktiva när det gäller mindre föreningar vilket innebär att vi gör en särskild prövning, svarar Michael Skytt, bolånechef vid Nordea.

– Det stämmer såklart att det är högre riskexponering för det enskilda hushållet om det är få lägenheter i föreningen, konstaterar även Josefine Uppling, presschef vid Swedbank.

Hos SBAB och Danske Bank blir svaren ännu tydligare: Där undviker man ofta bolån i föreningar med färre än sju lägenheter även om Danske Bank kan göra individuella undantag.

Det är tusentals bostadsrätter som kan vara berörda. Enligt branschorganisationen Bostadsrätterna finns över 500 bostadsrättsföreningar landet runt, som har sex eller färre lägenheter – föreningar där köpare alltså löper stor risk att få nej till lån från bankerna.

– SBAB har varit hårda länge, men tyvärr gäller detta även hos andra banker, säger Ulrika Blomqvist, vd vid Bostadsrätterna.

Enligt Hampus Dahlstedt vid Allabrf är risken i småföreningar förhöjd inte bara genom att färre banker vill ge bolån, utan dessutom genom att riktigt små föreningar kan behöva ta in kapitaltillskott till föreningen från medlemmarna om banken inte ger föreningslån till sådant som nödvändiga tak- och fasadrenoveringar. Klart är att bankerna oftast ser stora föreningar som mer attraktiva bankkunder än små även för föreningslånen. Till exempel övervägde SEB att stoppa föreningslån vid färre än tolv lägenheter i fjol, något som dock aldrig blev en strikt linje.
