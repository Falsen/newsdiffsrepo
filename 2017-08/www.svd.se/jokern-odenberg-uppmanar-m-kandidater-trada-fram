Jokern Odenberg uppmanar M-kandidater träda fram

Hannes Delling

Dagarna efter att moderatledaren Anna Kinberg Batra meddelade sin avgång på en pressträff i M:s högkvarter pågår jakten på hennes ersättare för fullt.

Moderaterna ska välja ny partiledare den 8 oktober. Länsförbunden har till den 12 september på sig att föreslå kandidater.

Först ut med ett namn blev Norrbotten som vill att partiets ekonomisk-politiske talesperson Ulf Kristersson ska ta över. Vid sidan om honom har oftast Elisabeth Svantesson, arbetsmarknads- och integrationstalesperson, nämnts i spekulationerna.

Men nu har jokern i leken – förre moderate försvarsministern Mikael Odenberg – gått ut offentligt med att han vill bli ny partiledare.

– Jag kan erbjuda ett tydligt ledarskap, en politisk bredd, ett politiskt hantverk. Vilket är bristvara i dag, säger han.

Vad har varit Moderaternas största problem?

– Jag tycker att man har varit fladdrigt, DÖ var en katastrof, man har underlåtit att försöka påverka statsutgifterna. Att man har använt misstroendeinstitutet för att påverka skattepolitiken inger inte respekt och slår tillbaka mot en alliansregering, säger Mikael Odenberg och lägger till:

– Svinhugg går igen.

Han må vara en joker, men Odenberg har en lång politisk erfarenhet, bland annat som gruppledare och ekonomisk-politisk talesperson i riksdagen. Känd är han nog för de flesta som försvarsministern som avgick i vredesmod för att Reinfeldt och Borg behandlade försvaret som ”ett särintresse”.

Mikael Odenberg är tydlig med att hans syn på samarbete med Sverigedemokraterna skiljer sig från nuvarande partilednings.

Om Alliansen blir mindre än de rödgröna i nästa val gäller samarbete över blockgränsen och inte med SD. Odenberg vill i denna intervju inte – vilket han gjort tidigare – specifikt tala om samarbete med Socialdemokraterna.

– Det är uteslutet att man skulle bygga en moderat maktutövning på SD. Då ser jag att det kommer att framkallas något slags blocköverskridande regering. Men det är meningslöst att sia om hur den skulle se ut nu, säger han.

Odenberg är också ödmjuk med att även en alliansregering som är större än de rödgröna får det svårt.

– Det kommer att kräva en parlamentarisk fingerfärdighet. Det är bra om man har ett konstruktivt samtalsklimat i parlamentet.

Skulle M kunna ingå i en regering där Löfven är statsminister?

– Det är en helt hypotetisk fråga, aldrig funderat över.

Odenbergs inställning till SD liknar mer allianskollegorna Björklund och Lööfs och Odenberg vill se mer allianssamarbete.

M-toppen Sven-Otto Littorin, före detta moderat arbetsmarknadsminister och medgrundare av Nya Moderaterna, hyllar beskedet.

”Att Odenberg gör så här är ovanligt men uppfriskande; lite känsla av primaries, där olika bra kandidater möter varann”, skriver han på Facebook.

Moderaterna har ingen vana att partiledare utses öppet. Men det är något som även Mikael Odenberg förespråkar. Han uppmanar sina motkandidater att säga om de är intresserade av jobbet.

– Förhoppningsvis kan mitt besked göra att fler kliver ut på banan. Valberedningen måste få föra sina resonemang utan att någon lyssnar, men det är rimligt att partiet vet vilka namn som diskuteras och vad de vill med SD exempelvis, säger han.

När SvD ringer runt till länsförbunden kommer få med namn, processen har bara startat.

– Medlemmarna bestämmer och det beror så klart på hur diskussionerna förs. Men det blir sannolikt en handfull namn som skulle kunna ingå i en partiledning, säger Cristian Gustavsson, ordförande i Östergötland.

Hur ser du på Odenbergs besked?

– Vi vet ju inte vad han vill. Men han lägger ju ganska effektivt en spelplan där man behöver presentera vad man vill – det är positivt.

Samtidigt gick riksdagsledamoten Niklas Wykman även ut i går och stödde Odenbergs utpekade rival Ulf Kristersson på Facebook.

”Med ett år kvar till valet är det min bedömning att Ulf Kristersson har bäst förutsättningar att leda Moderaterna till valseger”, skrev han.
