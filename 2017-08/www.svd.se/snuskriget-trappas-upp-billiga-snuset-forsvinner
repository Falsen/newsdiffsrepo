Snuskriget trappas upp: ”Billiga snuset försvinner”

Erik Jerdén

Företaget Prillan Concept importerar tobak som de sedan säljer till konsumenter som själva kan tillverka snus av det. Tullverket har tidigare gjort bedömningen att bolagets tobak inte går att röka och har därför klassat den som råtobak.

– Vanlig råtobak är det ingen punktskatt på, det är först om man bereder den som man ska betala punktskatt, säger Peder Ölander, vd på Prillan Concept.

Förra året kom dock beskedet från Tullverket att tobak som importerats av bolaget gick att röka. Därför krävde Tullverket 1 852 kronor per kilo i punktskatt för några tobakslaster som Prillan Concept importerat.

– Sammanlagt kräver de runt 100 miljoner, säger Peder Ölander.

Prillan Concept har bestridit fakturorna och under torsdagen ska tvisten upp i rätten. Peder Ölander säger att en förlust kommer innebära slutet för bolaget, med en årsomsättning på 35 miljoner kronor,

– Förlorar vi så är det konkurs direkt, konstaterar Peder Ölander.

Han tror även att en förlust i rätten kommer påverka hela branschen. En snussats med ett kilo tobak säljs för runt 200 kronor i handeln. Punktskatten är alltså 1 852 kronor kilot. En katastrofal affär med andra ord.

Om de förlorar tror Peder Ölander att ingen kommer våga importera tobak för att sälja som ”Gör ditt eget snus”-satser på grund av risken att få miljonfakturor retroaktivt av Tullverket.

– Det här problemet är mycket större än Prillan, förlorar vi detta är det många som kommer att drabbas och det billiga snuset kommer försvinna helt, säger han.

Enligt Peder Ölander har de importerat likadan tobak i 8–9 år. 2015 gjorde Tullverket en analys av Prillan Concepts tobak och kom då fram till att den inte gick att röka.

Men Tullverket skriver i sitt nya beslut att de tidigare testerna inte avser aktuella varor och därför saknar relevans. Nu hänvisar Tullverket till att tobaken går att röka, allt enligt tester som genomförts i Tjeckien.

– Vi har gjort tester på tobaken utomlands som visar att den går att röka och därmed förändras klassificeringen. På torsdagen genomförs en muntlig förhandling. Därför kan vi inte lämna fler kommentarer i dag, säger Michaela Linderoth, pressekreterare på Tullverket.
