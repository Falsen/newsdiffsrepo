Sifo: Osäkra väljare i jakten på ny M-ledare

Johannes Ledel

På söndagen den 1 oktober ska Moderaterna välja en ny partiledare efter Anna Kinberg Batra.

Hittills har tre länsförbund nominerat en kandidat, den ekonomisk-politiske talespersonen Ulf Kristersson. Han är ett av de namn som oftast lyfts fram i diskussionen, tillsammans med arbetsmarknadspolitiska talespersonen Elisabeth Svantesson och tidigare försvarsministern Mikael Odenberg.

SvD har gett Sifo i uppdrag att ställa frågan vem av dessa som väljarna helst ser som ny Moderatledare.

Av SvD/Sifo-mätningen att döma finns ingen självklar favorit i väljarnas medvetande bland de här tre namnen.

• Av samtliga tillfrågade säger nästan sju av tio, 68 procent, att de är tveksamma eller inte har någon uppfattning. Även bland M-sympatisörerna finns osäkerheten: 55 procent säger sig vara tveksamma.

• Ulf Kristersson och Mikael Odenberg tycks ungefär lika populära – men båda går hem hos en relativt liten andel av hela gruppen tillfrågade, oavsett partisympatier: 14 procent vill se Odenberg som M-ledare och 12 procent vill se Kristersson. Svantesson ligger klart lägre, med 6 procent.

• Bland M-sympatisörerna ser det ut så här: 21 procent vill se Kristersson och 18 procent Odenberg – klart sämre siffra för Svantesson som stöttas av 6 procent. Men majoriteten – 55 procent – är alltså osäkra.

Ett skäl till att en hög andel fortfarande är osäkra kan vara att kandidaterna fortfarande är relativt okända för många väljare, säger Toivo Sjörén, opinionschef vid Sifo.

– Man har säkert hört talas om dem. Men deras politiska profil och vad som skulle vara bra för partiet kan man vara osäker på, säger Toivo Sjörén till SvD.

Resultaten ska tolkas med viss försiktighet när de bryts ner på partinivå. Det gäller alltså också siffrorna för M-sympatisörer, där Kristersson tycks ha ett visst övertag.

– Om vi tar hänsyn till hur många som är tillfrågade kan vi inte konstatera att det är någon skillnad mellan Odenberg och Kristersson, däremot kan vi säga att det är en skillnad mot Elisabeth Svantesson, säger Toivo Sjörén.

Ett namn som utöver dessa tre allt oftare nämns i diskussionen är tidigare partiledaren Carl Bildt. Själv sade Bildt på onsdagen att han inte vill bli ny partiledare, även om han ”vill hjälpa” partiet och Alliansen.

– Men det finns många andra sätt att göra det på. Partiledare ska man välja med framtidsperspektiv. Det ska vara ett framtidsnamn, sade Bildt i en intervju med Expressen.

Men i SvD/Sifo-mätningen får Bildt ändå ett starkt stöd. I undersökningen ställdes en andra fråga om huruvida man skulle tycka det var bra att Bildt återvände som partiledare för M.

• En relativt hög andel – både bland väljarna totalt och bland M-sympatisörer – ställer sig positiva till en Bildt-återkomst, visar SvD/Sifo-mätningen. Nästan fyra av tio, 36 procent, av samtliga tillfrågade väljare säger att det vore ”bra”. Samtidigt uppger 32 procent att det vore ”dåligt” medan resten, 33 procent, är tveksamma.

• Bland M-sympatisörerna är det hela 6 av 10 som tycker Bildt vore ”bra” som partiledare. Bara runt 2 av 10, 17 procent, tycker att det vore dåligt, medan dryga 2 av 10, 23 procent är tveksamma till Bildt. Siffrorna är bara något lägre bland borgerliga tillfrågade sammantaget: 5 av 10 vill se Bildt.

Det är svårt att dra för säkra slutsatser om väljarnas tveksamhet i SvD/Sifo-mätningen, tycker Jonas Hinnfors, statsvetare vid Göteborgs universitet. Men han ser samtidigt rimliga skäl till osäkerheten: Huvudkandidaterna har, möjligen med undantag för Odenberg, hållit låg profil under M-krisen.

– De har varit väldigt lågmälda sedan Anna Kinberg Batra avgick, säger Jonas Hinnfors.

En stor del av kritiken mot Kinberg Batra har handlat om frågor som hur relationen till SD och även Alliansen ska se ut.

– Ska man ha kunskap måste kandidaterna hjälpa opinionen, när det inte är självkart var de står i sådana nyckelfrågor, säger Hinnfors.

Samtidigt kan det enligt Hinnfors vara ett medvetet drag från kandidater att inte uttala sig för att inte dras in i frågor som kan ha bidragit till Kinberg Batras fall.
