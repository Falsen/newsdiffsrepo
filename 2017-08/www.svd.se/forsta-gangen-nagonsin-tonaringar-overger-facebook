Första gången någonsin: Tonåringar överger Facebook

Erik Jerdén

Analysbolaget Emarketer tror att 14,5 miljoner amerikanska ungdomar mellan 12 och 17 år kommer använda Facebook i år, en minskning med 3,4 procent i jämförelse med ifjol. Emarketer tror att ungdomarna kommer lämna Facebook för de andra sociala medierna Snapchat och Instagram, rapporterar CNCB.

Snap, som äger meddelandeappen Snapchat, handlades 7 procent högre efter att nyheten kom under onsdagen.

Antalet Facebook-användare har ökat kraftigt i alla åldrar sedan plattformen lanserades för drygt tio år sedan och har nu passerat två miljarder. Det är första gången Emarketer spår en minskning av antalet användare i någon ålderskategori.

Analysföretaget tror också att tillväxten av användare bland unga vuxna mellan 18 och 24 kommer avta gentemot tidigare prognoser.

Företagets analytiker Oscar Orozco säger till CNBC att unga verkar vara mindre aktiva på Facebook – vilket kan bli ett problem för Facebook i framtiden.

Facebook äger även Instagram som väntas växa med 24 procent i år. De har också försökt köpa Snapchat, för över tre miljarder dollar men blev nekade. Snapchat är populärt bland unga och väntas växa med 5,8 procent totalt i år men bland unga vuxna väntas användandet öka med nästan 20 procent.

”Båda plattformarna har blivit framgångsrika bland unga eftersom de är mer anpassningsbara med hur de använder visuellt innehåll när de kommunicerar”, säger Oscar Orozco enligt CNBC.

I går skrev nyhetssajten Breakit att Facebook i Sverige överdriver hur många unga vuxna de når. Bolaget hävdar i sin marknadsföring till annonsörerna att de potentiellt kan nå 1,5 miljoner svenskar i åldrarna 15–24 år. Problemet är att det bara, enligt Statistiska centralbyrån, finns knappt 1,17 miljoner människor i den åldersgruppen i Sverige.
