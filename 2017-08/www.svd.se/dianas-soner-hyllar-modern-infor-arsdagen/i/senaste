Dianas söner hyllar modern inför årsdagen

TT

De brittiska prinsarna William och Harry hyllar sin framlidna mor, prinsessan Diana, som omkom i en bilolycka i Paris för 20 år sedan. Själva årsdagen är i morgon, men redan nu har människor flockats för att lämna blommor, bilder och minnestexter utanför Kensington Palace som var prinsessans hem. De båda prinsarna kom till grinden till byggnaden där blombuketter lagts och gick sedan och pratade med flera av dem som sökt sig dit för att hylla den populära prinsessan.

Innan dess hade prinsarna, tillsammans med Williams hustru Kate, besökt den särskilda trädgård i Kensington Palace som skapats till minne av prinsessan Diana. De båda sönerna ägnade också dagen åt at träffa representanter för några av de välgörenhetsorganisationer som deras mor aktivt stödde, bland andra en organisation för människor som drabbats av aids.
