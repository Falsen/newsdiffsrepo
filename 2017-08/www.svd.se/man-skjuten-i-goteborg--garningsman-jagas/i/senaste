Man skjuten i Göteborg – gärningsmän jagas

TT

En man har blivit skjuten i stadsdelen Frölunda i Göteborg.

– Han hittades i eller i anslutning till Bergkristallsparken, med vad som verkar vara skottskador, säger Ulla Brehm, presstalesperson vid polisregion Väst.

Polisen larmades till platsen klockan 21.54 av flera personer i området som hade hört skottlossning och hundpatruller har hittat tomhylsor.

Polisen jagar två misstänkta gärningsmän som har flytt från platsen i en mörk personbil. Enligt vittnen var de misstänkta gärningsmännen mörkklädda, säger polisen.

Skadeläget på den skjutna mannen är okänt. Han har förts till sjukhus. Enligt polisen är han mellan 20 och 30 år gammal.

En förundersökning inleds med rubriceringen försök till mord.
