Konkurshotet ligger kvar över Reno Norden

Johanna Cederblad

Sopbolaget Reno Nordens rapport för andra kvartalet visar ett bättre resultat än för det första kvartalet. Förlusten då var nästan en halv miljarder norska kronor. Nu har det vänt till en liten vinst före skatt på 2,2 miljoner norska kronor.

Från flera håll har det spekulerats i konkurs, vilket skulle drabba de drygt 25 svenska kommuner som anlitar bolaget för sophantering. Frågan är om det förbättrade resultatet minskar risken.

– Rapporten ser bättre ut vid första anblicken, men går man djupare så ser man att kassaflödet är problematiskt, och dessutom ser det ut som om bolaget inte får ta lån, säger Tom Hauglund, sparekonom i Norge på Nordnet.

Kassaflödet är negativt, minus 144 miljoner kronor. En stor negativ post i kassaflödesredovisningen är inköp av utrustning. Tom Hauglund tror att det beror på att bolaget inte kan hyra utrustning, utan måste använda kassan till att köpa in exempelvis sopbilar kontant, eftersom krävs för att sätta igång nya kontrakt.

– Det är ett jätteproblem att ett företag inte kan ta lån. Jag tror att bolaget inte är kreditvärdigt, och att det är nära konkurs.

Bolaget har förändrat sin skuldsättning under kvartalet, eftersom långivarna ställt krav.

– Reno Norden har en väldigt hög skuldsättning, och lever på nåder av bankerna. Det är vanskligt att spå när det gäller konkursrisk, men jag tror att det blir så, säger säger Tom Hauglund.

Han konstaterar också att revisorerna inte har värderat bolaget  och dess goodwilltillgångar inför den här rapporten. Under första kvartalet togs stora nedskrivningar på 350 miljoner kronor, och Tom Hauglund befarar att bolaget kan vara nere på negativt kapital innan året är slut.

Men Reno Norden liggers ute till försäljning. Carnegie har engagerats för att försöka få köpare till hela eller delar av bolaget. Enligt Reno Nordens egna uppgifter i samband med rapporten är intresset stort, och man hoppas på en försäljning innan årets slut. Bolagets problem är störst i Norge och Danmark, den svenska delen har hittills varit den mest lönsamma.

– Fast det finns spekulationer om att det nya kontraktet som börjar gälla i Stockholms stad från oktober också är en tickande förlustbomb, säger Tom Hauglund.

SvD har sökt Reno Nordens ledning, som uppger att de är upptagna i möte hela dagen.
