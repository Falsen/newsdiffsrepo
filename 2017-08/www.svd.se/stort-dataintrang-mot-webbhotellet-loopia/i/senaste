Stort dataintrång mot webbhotellet Loopia

TT

I ett mejl till sina kunder skriver Loopia: ”Vi har registrerat ett intrång på en server som innehåller dina kontakt- och personuppgifter”.

– Vi har blivit utsatta för ett kriminellt intrång i våra system. Vi ser allvarligt på det och gör allt för att begränsa skadan, säger Jimmie Eriksson, vd på Loopia, till DN.

Intrånget är polisanmält.

Intrånget upptäcktes redan i tisdags men företaget väntade till fredagen med att informera kunderna. Detta enligt Eriksson för att säkerhetsproblemen skulle vara åtgärdade innan Loopia drog uppmärksamhet till det.

Loopia bekräftar att angriparna kan ha kommit åt lösenord. De ska dock ha varit skyddade genom så kallad hashning. Det är en slags kryptering som kan göra det mycket svårare att knäcka lösenorden. Men alla kunder uppmanas ändå att byta lösenord snarast.

Jimmie Eriksson vill inte säga något om vad angriparna verkar ha varit ute efter eller om det på något sätt går att spåra dem via systemen.
