Ännu en seger för PSG efter Cavanis dubbel

TT

Efter missat ligaguld förra säsongen går PSG fram som en ångvält i Ligue 1. Edinson Cavani gjorde två mål och Thiago Motta stod för en fullträff när ligaledaren vann mot ett dittills obesegrat Saint-Etienne med 3–0. Höstens fjärde trepoängare på lika många matcher och fortsatt serieledning för PSG.

Efter tre mål och tre assist på sina två inledande matcher blev Neymar utan poäng. Men brasilianen var inblandad i två av målen.

Han frispelade Cavani med en öppnande passning med yttersidan av högerfoten. Uruguayanen fälldes och fick straff, vilken han själv förvaltade till 1–0. Neymar slog även en snabb frispark som ställde motståndarförsvaret varpå Motta spikade slutresultatet till 3–0, assisterad av Marquinhos.
