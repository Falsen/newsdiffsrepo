Macron söker stöd för ändrade jobbregler

TT

EU är ett steg närmare en revidering av det direktiv som reglerar fri rörlighet av tillfällig arbetskraft inom unionen, säger Frankrikes president Emmanuel Macron.

Macron har träffat ledare från Österrike, Slovakien och Tjeckien i Salzburg, för att söka stöd för sina idéer.

– Vi har bestämt uttryckt vår vilja att nå en verklig kompromiss i oktober. Våra samtal markerar ett verkligt steg framåt, säger han vid en presskonferens.

Han hoppas kunna driva igenom förslagen på EU-toppmötet i oktober.

Det handlar om EU:s så kallade utstationeringsdirektiv som reglerar vilka regler som gäller när arbetstagare från ett EU-land tillfälligt arbetar i ett annat land i unionen. En översyn pågår just nu i Bryssel.

Macron kritiserar att företag i låglöneländer kan skicka arbetare med minimilön till andra EU-länder, medan skatter och sociala avgifter betalas i hemlandet. Han vill bland annat att dessa jobb ska tidsbegränsas till tolv månader, hälften så lång tid som EU-kommissionen har föreslagit.
