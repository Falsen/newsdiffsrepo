Billy Joel bar davidsstjärnan på scen

TT

Under sin konsert på Madison Square Garden i New York i måndags hade Billy Joel sytt på en davidsstjärna fram och en baktill på sin kostym.

Sångaren kommenterar sällan politik offentligt och gjorde det inte nu heller gällande den religiösa symbolen. Men flera medier menar att det var ett tyst ställningstagande mot högerextrema grupper efter våldsamheterna i Charlottesville.

Däremot kommenterade Billy Joels dotter Alexa Ray Joel ställningstagandet på Instagram och skrev att hennes pappa är en "stolt judisk New Yorker rakt igenom".

Billy Joel växte upp i en judisk familj i New York, hans pappa tvingades fly från Tyskland där hans släktingar dödades i Förintelsen.
