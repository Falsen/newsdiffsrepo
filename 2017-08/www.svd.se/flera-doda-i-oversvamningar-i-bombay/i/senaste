Flera döda i översvämningar i Bombay

TT

Minst sex människor, däribland två små barn, har omkommit i översvämningar i Bombay i Indien, enligt polisen. De stora vattenmassorna har orsakats av ett ihållande monsunregn som de senaste dagarna har förstört hem och orsakat massiva trafikstörningar i staden, landets finansiella centrum med omkring 20 miljoner invånare.

Flera områden i staden är fortfarande täckta av vatten, sedan Bombay under en enda dag fått nästan lika mycket regn som under en normal månad. Myndigheterna har beordrat skolor att stänga efter prognoser om mer regn.

Sammanlagt har fler än 1 200 människor omkommit i de senaste veckornas översvämningar i Indien, Bangladesh och Nepal, de värsta i regionen på flera år.
