De bedragna
Coppola har kemtvättat bort all mörk hudfärg

Jan Söderqvist

Han är den mest förbjudna frukt man kan tänka sig; han är ormen som slingrar sig in i lustgården. Och han är oemotståndlig. Tydligen.

De – kvinnorna – tar emot honom i sitt hem, inledningsvis motvilligt eftersom det bokstavligen är just förbjudet. De förbinder hans sår, vårdar honom, matar honom och projicerar sina erotiska fantasier på honom. Men det är svårt att tillfredsställa alla, åtminstone samtidigt. Och kanske är det faktiskt så att inte något raseri i helvetet kan mäta sig med den försmådda kvinnans.

Det hela utspelar sig på en internatskola för flickor i Virginia under slutskedet av det amerikanska inbördeskriget. Det är gissningsvis någon sorts sensommar. Solljuset silas genom feta sjok av spansk mossa som hänger från träden, det är som om hela landskapet vore höljt i blekgrön gasväv. Atmosfären är tung av ett långsamt framåtskridande förfall och föraningar om ett annalkande nederlag. Allt kommer inom kort att förändras till oigenkännlighet. Vi vet det. De vet det inte ännu. Men det ligger i luften.

I skogen ligger en nordstatare, korpral John McBurney (Colin Farrell), och blöder från ett elakt sår i benet. En av skolans få kvarvarande elever hittar honom under svampplockning och tar med honom hem. Den paranta föreståndarinnan Martha Farnsworth (Nicole Kidman) reagerar först med ilska. En fiende i huset innebär dels allvarlig fara om saken blir känd, dels ytterligare en ovälkommen mun att mätta med knappa resurser. Men hon följer sin religions bud om barmhärtighet. Och blir alltmer förtjust i sin inhysing, som inte ser illa ut när man har tvättat och rakat honom, och som talar mjukt som sammet med sin irländska intonation. Förtjusningen drabbar även skolans franskfröken Edwina (Kirsten Dunst) och det halvdussin elever som krigets vindar ännu inte har skingrat. Viskande av upphetsning står de utanför hans dörr och spekulerar om vad som hända skall. Hur länge får han stanna kvar?

”De bedragna” bygger på en roman av Thomas Cullinan (oläst av mig) från 1966, och den filmatiserades första gången redan 1971 av Don Siegel (som en gång i tiden var gift med Viveca Lindfors), då med Clint Eastwood (Siegel och Eastwood gjorde senare ”Dirty Harry” tillsammans) i rollen som den sårade soldaten som sätter hjärtan i brand och som själv får betala dyrt för släckningsarbetet. Coppola följer i många avseenden – samma spanska mossa – Siegel tätt i spåren, men avviker på några avgörande punkter, vilket förskjuter balansen och resulterar i en helt annan dynamik. Den äldre filmen berättas mer renodlat ur korpralens perspektiv och tar fasta på hans tilltagande (och inte obefogade) kastrationsskräck. Här är skolan en bassäng fylld av vasstandade hajar, och den kvinnliga sexualiteten är en dunkel kraft som man inte leker med ostraffad.

Sofia Coppolas temperament är ett annat, drömskt och dröjande. Här är kvinnornas drivkrafter mindre schablonartade och blir gradvis mer nyanserade. Och samtidigt klargörs att de spelar med betydligt högre insatser i den tid och den kultur det är fråga om. För dem är åtrån ingen lek, vilket den möjligen kan vara för en omsvärmad man. Till de frestelser som nu står till buds hör också den unga Alicia (Elle Fanning), som helt enkelt bara måste erövra honom eftersom hon gått omkring med sin flickiga skönhet alldeles för länge utan att kunna använda den till någonting vettigt. Hela skolan ångar av tillbakatryckt lystnad.

Men var är slavarna? Coppola har kemtvättat berättelsen och avlägsnat allt med mörk hudfärg. Vilket innebär att en inte oviktig dimension i Siegels film och, gissar jag, romanen helt enkelt bara saknas. Det gör att allting skaver mindre och framåtskrider mer friktionsfritt. Varför denna skimrande vackra, sorgset onda sagobubbla till film bitvis kan framstå som provocerande världsfrånvänd.
