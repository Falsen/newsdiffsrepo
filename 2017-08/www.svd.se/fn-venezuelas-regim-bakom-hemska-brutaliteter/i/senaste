FN: Venezuelas regim bakom brutala övergrepp

Gunilla von Hall

GENÈVE FN:s människorättskontor ger en skakande bild av läget i Venezuela, som plågas av akut ekonomisk kris och månader med våldsamma gatudemonstrationer mot president Nicolas Maduro.

Minst 125 människor har dödats under våldsamheterna, och i flertalet fall ligger regeringen bakom dödandet. Mer än 5 000 demonstranter har gripits sedan april, och drygt tusen sitter fortfarande bakom galler. Många gripna har misshandlats och i vissa fall utsatts för tortyr, enligt FN-utredarna. Upprepade attacker görs också mot journalister för att ”hindra dem från att rapportera om protesterna”.

”Säkerhetsstyrkorna använder överdrivet och systematiskt våld för att slå ner på demonstrationer, krossa kritiker och ingjuta fruktan. Demonstranter har utsatts för tårgas, vattenkanoner och direkt beskjutning”, enligt FN-utredarna.

”Det är ren förtryckarpolitik. Detta handlar inte om några enskilda övergrepp av enstaka myndighetspersoner. Det finns dessutom en allvarlig risk för att människorättsläget i Venezuela förvärras”, konstaterar FN.

Det är hemska brutaliteter som pågår, enligt samstämmiga vittnesmål till FN. Demonstranter utsätts för elchocker, extrem misshandel, försök till kvävning och sexuellt våld. I vissa fall slutar det med döden för regeringskritiker.

FN:s människorättskommissarie Zeid Ra'ad al-Hussein fördömer i samband med rapporten den ”sanningskommission” som upprättats av Venezuelas parlament.

– Kommissionen uppfyller inte ens de mest grundläggande kraven på transparens och oberoende för att kunna göra tillförlitliga utredningar om övergrepp mot de mänskliga rättigheterna, sa människorättskommissarien vid en presskonferens i Genève på onsdagen.

FN nekas trots upprepade förfrågningar tillträde till landet, för att utreda övergreppen på plats. Därför baseras rapportens slutsatser på 135 intervjuer med familjer, advokater och läkare som gjorts mellan den 6 juni och 31 juli i år.
