Tredje man gripen efter mord i Limmared

TT

En tredje man har gripits och begärts häktad för mordet på en man i 25-årsåldern i Limmared, några mil sydost om Borås. Mordoffret sköts ihjäl i en lägenhet i mitten av augusti.

Dagen därpå blev en man i samma ålder skottskadad på öppen gata i Herrljunga, några mil norr om Borås. Samma dag greps två män efter bilolycka. De häktades för skjutningen i Herrljunga, men blev senare misstänkta även för inblandning i mordet. Båda har tidigare dömts för grova våldsbrott, skriver Borås Tidning.

Alla de tre misstänkta männen är i 30-årsåldern.

En kvinna som varit anhållen för medhjälp till mordet har släppts, men är inte avskriven ur polisens utredning.
