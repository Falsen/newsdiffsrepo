Éva Mag får Åke Andréns stipendium

TT

Hon har skildrat fysiska tillstånd och kroppens sårbarhet, i figurer av tyg och lera. Nu får Éva Mag ett av Sveriges största konstnärsstipendium, som tilldelas en lovande, ung konstnär. Juryns motivering lyder: "Hennes visuellt uttrycksfulla verk fokuserar bland annat på tillvarons fragmentarisering, latenta övergrepp, på kroppslighet, fysisk materialitet, livets skörhet och på människans förhållande till samhällets sociala och politiska strukturer."

– Jag är jätteglad förstås. Det är helt otroligt och känns genast lite tryggare, säger Éva Mag och håller med om beskrivningen av sin konst:

– Textilen har en skörhet och det finns något fint i att den möter leran i all sin smuts. När man kombinerar materialen uppstår något nytt.

Åke Andrén-stipendiet har delats ut fem gånger tidigare. Vad konstnärerna gör med summan bestämmer de själva. Éva Mag vet redan vad hon tänker investera i: sitt arbete. I höst följer en stor utställning på Waldemarsudde.

Årets jury består av Ebba Matz, konstnär, Karin Sidén, museichef vid Prins Eugens Waldemarsudde och Ann-Sofie Noring, vice museichef vid Moderna Muséet i Stockholm.
