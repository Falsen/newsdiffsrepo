Man knivskuren på kyrkogård i Karlshamn

TT

En man har blivit skuren eller huggen med ett vasst föremål på en kyrkogård i Karlshamn. Han uppges ha blivit attackerad av en annan man som sedan sprang från platsen.

– Det jag vet om ärendet är att det har varit någon form av bråk och att en person ska ha blivit knivskuren, säger Henrik Johansson, inre befäl hos Kristianstadpolisen, till SVT Blekinge.

Den skadade är förd till sjukhus med ambulans. Det är oklart hur allvarliga skador han har.

Brottsplatsen är avspärrad och polisen kallar dit tekniker som ska undersöka området. Larmet kom in klockan 18.14.
