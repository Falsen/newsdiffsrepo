”Kinberg Batra fick sämsta tänkbara utgångsläge”



Kanske var Anna Kinberg Batras partiledarskap dömt från första början. I så fall beror det inte i första hand på henne – hon är en kunnig, skicklig och tuff politiker – utan på hur det gick till när hon valdes.

Valnatten 2014 meddelade Fredrik Reinfeldt sin avgång, och under månaderna fram till extrastämman höll han sig nästan helt undan offentligheten. Sin sista partiledardebatt ägnade han åt att presentera ett slags testamente i form av en omvärldsanalys, och han tog inga repliker på något som sades av motståndarna på vänstersidan. I det vakuum som skapades var det den sittande gruppledaren i riksdagen, Anna Kinberg Batra, som fick sköta det mesta av partiledarens arbetsuppgifter. Inklusive samtalet mellan regeringen och Alliansen på Rosenbad om den havererade statsbudgeten och de olycksaliga förhandlingarna som ledde till Decemberöverenskommelsen.

Detta fick hon göra utan att ha valts till partiledare, och därefter valdes hon till partiledare eftersom hon så att säga redan hade jobbet. Det var, med facit i hand, ingen bra lösning.

Att vara partiledare är utomordentligt svårt, och det kräver både ett personligt och ett politiskt mandat. Det kräver också förberedelser och förankring, och de omständigheter under vilka Kinberg Batra lyftes till ordförandeskapet kanske omöjliggjorde sådana. Hon sattes att förvalta Fredrik Reinfeldts ledarskap, trots att den politiska kartan i stort sett hade ritats om, vilket måste ha gjort det oerhört svårt att själv göra partilinje av eventuella egna tankar och analyser.

Ingen moderat bör nu leva i illusionen att partiets problem försvinner med Anna Kinberg Batra. Det parlamentariska läget förblir detsamma, spänningarna inom Alliansen likaså. Och det enda sättet att lösa detta är att presentera ett komplett politiskt paket som besvarar den nu helt avgörande frågan: Ska Alliansen hålla ihop och söka stöd i de riktningar där det för tillfället kan bli möjligt, inklusive hos Sverigedemokraterna, eller ska den bli mer löst sammansatt och utöva skademinimering genom att ersätta Vänsterpartiet som permanent eller hoppande samtalspartner till socialdemokratiska regeringar?

Det förra ger sannolikt mer av borgerlig politik, om än med ett antal smärtsamma kompromisser. Det senare kan skänka landet viss stabilitet, men utesluter nog de flesta större strukturreformer.

För att kunna välja väg måste nästa moderatledning sätta ned foten i ett antal stora politiska frågor, inte bara i den ständigt närvarande invandringsdebatten. Sjukvården kan mycket väl bli den fråga som avgör nästa val. Sjukvårdens kvalitet är god, men tillgängligheten förblir ett jätteproblem. Köerna växer, och av någon anledning tycks folk ha vant sig vid dem. Kanske för att de inte vet att Finland, Tyskland, Holland, Schweiz, Frankrike och till och med betydligt fattigare länder som Albanien och Makedonien klarar av att bedriva sjukvård utan de ringlande köer som plågar Sverige.

Äldreomsorgen är också i grunden god, men senast 2030 kommer Sverige att behöva tiotusentals ytterligare äldreomsorgsplatser. För att klara detta måste vi skrida till handling nu, och trygga tillvaron för de privata företag som använder sina överskott bland annat till att bygga nya äldreboenden. De företagen är idag hotade av vänsterregeringen och av Ilmar Reepalus katastrofala vinstutredning. Hur Moderaterna och resten av Alliansen hanterar detta kommer avgöra huruvida fyrtiotalisterna får plats på äldreboenden eller inte.

Personbråk inom det alltjämt ledande allianspartiet löser inget av dessa problem. Därför är det hög tid för alla inblandade att växa upp, kavla upp ärmarna och börja jobba med sakpolitik igen. Det handlar om att uppnå resultat, både i riksdagen och i vallokalerna. Och det förra ger en grund för det senare. Svenska val avgörs av välfärdsfrågorna, och där finns sannerligen läxor att göra. Men ett så omfattande arbete kräver tid och förberedelser.

Reinfeldt och personerna omkring honom fick tid på sig, annars hade de aldrig kunnat utveckla det som blev Nya Moderaterna. De personer som nu övertar partiet måste ges motsvarande tid, till skillnad från Kinberg Batra som tvingades fånga upp gammalt arvegods på volley. Och de måste få mandat att göra ett grundligt renoveringsarbete.

Det blir ingen lätt uppgift, inte minst eftersom det bara återstår ett år innan vallokalerna öppnar. Men det är den hand partiet nu ger dem, och den måste spelas. Läxan inför framtiden är i vilket fall uppenbar: ingen partiledare, allra minst för ett större parti, kan någonsin igen ges så usla förutsättningar som Anna Kinberg Batra fick. Inte om det partiet vill spela någon som helst avgörande roll i framtiden.

Johan Ingerö

ansvarig för välfärdspolitiska frågor, Timbro
