Krav på ny M-ledare: Folklig ”teambuilder” med karisma

Jan Majlard

Valberedningens ordförande, Lars-Ingvar Ljungman, har kallat till ett första möte med valberedningen i partiet på söndag.

– Mötet äger fysiskt rum i Stockholm. Men det sker på kort varsel och vi behöver ta hjälp av tekniken för att få med så många som möjligt i resonemanget, säger Lars-Ingvar Ljungman om mötet, där ett 15-tal ledamöter ska sätta bollen i rullning för att få fram en ny partiledare.

Elisabeth Svantesson och Ulf Kristersson anses allmänt vara favoriter.

– Men det är inte säkert att några konkreta namn hinner diskuteras på mötet. Processens form och tidpunkt för extra stämman kommer först, säger Lars-Ingvar Ljungman.

Moderaterna i Örebro län tillhörde de 11 förbund som reste avgångskrav mot Anna Kinberg Batra innan partiledaren avgick i fredags morse. Ordförande Anders Åhrlin säger till SvD att man nu bör söka en öppen och lyhörd ledare som många kan ställa sig bakom och som väljarna känner förtroende för.

– Politisk erfarenhet är förstås viktigt, det handlar om att driva en valrörelse och samtidigt utveckla politiken, säger han.

Men Anders Åhrlin lyfter också fram en annan egenskap i kravspecifikationen som Anna Kinberg Batra av sina kritiker beskylldes för att inte uppfylla:

– Folklighet är viktigt. Vi ska ha en budbärare som går hem i stugorna, säger Anders Åhrlin.

Suzanne Frank, ordförande i Kronobergs länsförbund, påpekar att man aldrig hann fatta något beslut angående Anna Kinberg Batra innan partiledaren avgick, men säger att samtalet på lördagens styrelsemöte i Växjö fördes i en ton som sannolikt hade slutat i ett avgångskrav.

– Det hade gått så långt, det fanns ingen utväg för AKB, säger hon.

Vad krävs av efterträdaren?

– Vi har kommit fram till att personen främst ska vara en lagledare och teambuilder. Men också ha stark utstrålning och vara en bra kommunikatör, säger Suzanne Frank.

Stridigheterna inom Moderaterna sägs delvis bottna i olika synsätt mellan storstad och landsbygd.

– Vi tycker det skulle vara önskvärt med en person som kan det politiska hantverket i region och kanske landsting. Det kanske inte kryllar av sådana kandidater, men det är värt att leta, säger Suzanne Frank, ledamot i valberedningen.

Christian Holm Barenfeld är riksdagsman för Värmland, men också ordförande i organisationen Moderater i utlandet. M vann över 40 procent av utlandsrösterna i riksdagsvalet 2014.

– Personen vi söker behöver inte nödvändigtvis ha sysslat med politik hela sitt liv. Men naturligtvis kunna det politiska landskapet. Kommunikation är ett nyckelord och att ledaren har ett starkt stöd i hela landet, säger han.

Johnny Magnusson, M-ordförande i Västra Götaland, som stöttade Anna Kinberg Batra, sitter på ett tåg när SvD når honom och hinner säga innan samtalet bryts:

– Kravbilden stämmer in på Carl Bildt. Men han är ju 68 år.
