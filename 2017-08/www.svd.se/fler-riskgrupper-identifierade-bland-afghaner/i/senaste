Fler riskgrupper identifierade bland afghaner

Negra Efendić

Konflikten i Afghanistan drabbar inte alla i hela landet, konstaterar Migrationsverket i sin senaste bedömning av säkerhetsläget i landet.

Men ytterligare en provins, Uruzgan som ligger i norra delen av landet, bedöms nu vara så pass farlig att inga personer kan utvisas dit. Sedan tidnigare bedömer myndigheten provinsen Helmand på samma sätt.

– Det betyder att konflikten i provinsen Helmand har spillt över till grannprovinsen och sprider sig, säger advokaten Viktor Banke.

Migrationsverket skriver i ett pressmeddelande att konfliktnivåerna i Afghanistans 34 provinser skiljer sig och att det finns områden som bedöms som säkrare än andra. Enligt myndigheten kan personer från de farliga provinserna utvisas till andra orter i landet.

– Det går fortfarande att återvända till flera områden, och därför kommer det även i fortsättningen krävas en individuell prövning av varje ärende, säger Fredrik Beijer som är rättschef på Migrationsverket.

Efter en dom i Migrationsöverdomstolen i våras slår nu Migrationsverket fast att ensamkommande barn som saknar lokalkunskap om Afghanistan och som varken har föräldrar eller annan släkt som kan skydda dem ska beviljas uppehållstillstånd som alternativt skyddsbehövande.

I den aktuella domen uttalade sig Migrationsöverdomstolen särskilt om risker som barn kan utsättas för i Afghanistan. Bland annat handlar det om barnarbete, sexuellt utnyttjande av barn, frivillig rekrytering till stridande parter och barnäktenskap.

– Här har man följt överdomstolen, man har inget annat val än att göra det. Domen, som kom i mars i år, har redan slagit igenom hos Migrationsverket och migrationsdomstolarna. Men praxis inte helt satt än, förklarar Viktor Banke.

I sitt rättsliga ställningstagande framkommer det också att Migrationsverket identifierat fler riskgrupper, det vill säga personer vars situation särskilt ska beaktas i en asylprövning.

Det gäller bland annat personer med fysiska eller psykiska funktionsnedsättningar, personer med psykisk sjukdom samt kvinnor som riskerar att utsättas för våld, exempelvis våld i hemmet.

– Många asylsökande mår otroligt dåligt, enligt det nya ställningstagandet ska det beaktas. I vilken utsträckning det ska påverka beslutet är svårt att säga, säger Viktor Banke.

Enligt honom går det i nuläget inte att bedöma om fler personer kommer att få stanna i Sverige i och med det nya rättsliga ställningstagandet.

– De lämnar en hel del till domstolarna. Det är nog så att vi inte vet hur det kommer att slå i praktiken, säger han.

Banke är kritisk till att Migrationsverkets rättsliga ställningstagande inte tar upp frågan om resvägarna i Afghanistan. Som det är nu anses man fortfarande kunna resa inom landet.

– Det finns inte heller någon beskrivning av hur man ska hantera unga vuxna. Anses man inte kunna återvända om man är 17 år och tio månader så ändras inte det när man fyller 18 år, säger Viktor Banke.
