Svensk innovation långt ifrån världsklass

TT

Via en egen analysmetod har RI undersökt hur välkända företag uppfattas när det gäller innovation på en skala från 0 till 100.

– Innovation definieras i detta hänseende som ett företags förmåga att snabbt anpassa sig till marknaden, förklarar Nicolas Georges Trad, partner på analysföretaget RI, som samlar in och jämför attityder till företag.

– Det handlar inte bara om snabbhet utan att leverera rätt produkt. Ett typexempel på detta är Apple, säger han.

På svenskt håll ligger Ikea i topp med en ranking på 80,4 vilket klassas som "utmärkt".

På andra- och tredjeplats återfinns Tetra Pak och Volvo med rankingar på 77,7 respektive 75,8, som faller inom kategorin "starkt rykte".

– Rent konkret kan det betyda att Ikea exempelvis vill skapa ett mer effektivt sätt för en kund att bygga ett skåp och att Tetra Pak strävar mot att utveckla paket som håller under en längre tid, säger Trad.

Trots att dessa företag har en relativt hög ranking är Sveriges generella innovationsrykte långt ifrån världsklass, enligt studien.

– Sverige har en ranking på 64 vilket inte är extremt bra. De finns andra länder som gör bättre ifrån sig som USA, Tyskland och Norge som har 69, 73 och 74, säger Trad.

Men det betyder inte nödvändigtvis att svenska företag inte är bra på innovation.

– Man ska komma ihåg att rykte handlar om uppfattning. Det kanske kan vara så att Norge och USA är bättre på att kommunicera hur de arbetar inom vissa områden. Poängen är att Sverige kan bli bättre i sin kommunikation och innovationsstrategi.
