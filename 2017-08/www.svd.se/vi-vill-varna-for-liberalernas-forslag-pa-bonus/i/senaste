”Vi vill varna för Liberalernas förslag på bonus”



"Inför bonus till medarbetare i välfärden". Så lyder rubriken till Mats Perssons debattartikel om hur Liberalerna vill att välfärden effektiviseras.

Persson pekar på att vård, skola och polis plågas av för mycket administration. Det instämmer vi i utifrån den insyn vi har i våra yrkesroller och politiska uppdrag. Likaså instämmer vi i att det behövs fler karriärvägar, en fråga som både Lärarnas Riksförbund, Lärarförbundet och Polisförbundet länge har drivit. Det stämmer också att det finns en brist på administrativ stödpersonal inom allt mer slimmade offentliga förvaltningar. Men grunden i Perssons förslag handlar alltså om att det ska mätas mer och att resultaten ska avspeglas i lönekuverten. Vi kan inte nog varna för vad konsekvenserna skulle bli för den välfärd Persson säger sig vilja värna.

Vi vet redan vad som händer när man genom New Public Managment (NPM) styr med kvantitativa mål. Man får mer av det man mäter, men en mindre effektiv verksamhet som inte bara dras med ökad administration, utan konsekvent prioriterar fel.

Inom polisen innebär det "blås" där inga rattfulla åker, missbrukare som får lämna urinprov för att hyfsa statistiken och svåra utredningar med utsatta brottsoffer som läggs åt sidan till förmån för dem som lättare kan stökas av. Det går nämligen inte att mäta kvalitet i polisverksamhet med siffror. Hur mäter du trygghetsskapande närvaro och samtal på Rinkeby Torg? Eller att ta sig tid att prata med en människa i kris?

I skolan övas elever i att skriva nationella prov istället för att få en fördjupad ämneskunskap. Lärare får lägga ökad tid på rättningar såväl som möten om gemensamma bedömningar som tar tid ifrån det kunskapsförmedlande grunduppdraget. Resurser som behövs för att vårda sjuka läggs på oändliga diskussioner om hur många ”pinnar” en diabetikers överlevnad eller en ny höftled är värd. Så ser det ut på var och varannan myndighet idag. NPM har förgiftat myndighetssverige.

När chefer utvärderades efter färgen på staplarna de levererade uppåt snarare än tryggheten i deras lokalsamhällen försämrade polisens arbete kraftigt. Skulle man göra som Persson och Liberalerna föreslår och mäta enskilda medarbetares ”prestation” kvantitativt, och lönesätta dem utifrån det, skulle resultaten bli rent horribla. En redan underbetald kår skulle prioritera precis de saker de mäts mot och allt annat skulle förfalla allt mer. Om man tillåter sig att vara lite raljant skulle vi skulle kunna få poliser som skriver hastighetsböter på människor som kör förbi Tensta i 80 km/h på 70-sträckan på E18, medan folk skjuter ihjäl varandra i centrum. Det är INTE att ”låta proffsen vara proffs”, som Persson hävdar att han vill. Tvärtom, då ska man hålla klåfingriga politikerfingrar borta och låta poliserna själva prioritera vad som behöver göras i sina respektive lokalsamhällen för att bäst tjäna medborgarna och skydda, hjälpa och ställa till rätta.

Detsamma gäller övrig offentlig förvaltning. Prestationsbaserade löner baserat på kvantitativa mål skulle mångdubbla de problem vi redan har sett med NPM.

Arbetet inom våra myndigheter bygger på teamwork, att man löser problem tillsammans och använder sin yrkeskunskap till att prioritera vad som är viktigast på både kort och lång sikt. För att öka effektiviteten behöver politiken ge professionerna utrymme att jobba ifred, och istället bekymra sig om hur man får tillräckligt med resurser, rimliga anställningsförhållanden och bra arbetsvillkor. Det ger nöjda medarbetare, vilket i sin tur är nyckeln till en effektiv och välfungerande organisation.

Johan Svensk (MP)

statstjänsteman och kommunalråd

Martin Marmgren

områdespolis och miljöpartist
