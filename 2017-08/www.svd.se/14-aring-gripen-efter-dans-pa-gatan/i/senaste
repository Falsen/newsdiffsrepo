14-årig dansör släppt i Saudiarabien

TT

Saudisk polis har släppt en 14-årig pojke som greps efter att ha dansat på gatan. Pojken och hans vårdnadshavare har hörts av polisen, men det blir inga rättsliga efterverkningar, meddelar inrikesdepartementet.

Pojken har däremot fått en uppsträckning för att han äventyrat sitt eget och andras liv i trafiken.

14-åringen gjorde succé på Twitter när han dansade till låten ”Macarena”. I videoklippet, som han tros ha lagt upp på sociala medier för ett år sedan, stoppar han trafiken i staden Jidda medan han dansar.
