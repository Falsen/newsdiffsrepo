Konsert ställdes in efter terrorhot

TT

En konsert i Rotterdam i Nederländerna fick ställas in och lokalen evakueras efter ett terrorhot, rapporterar lokala medier. Varningen kom från spansk polis och terrorhotet bekräftas av evenemangsföretaget på Twitter.

En minibuss med spanska registreringsskyltar och gasflaskor i har hittats i närheten, skriver Reuters.

Insläppet till koncerthallen Maassilo hade inte börjat när hotet kom in och polisen fick spärra av utanför samtidigt som kraftigt beväpnad polispersonal anlände till platsen.

I lokalen skulle det amerikanska bandet Allah-Las spela. Namnet har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om hotet var kopplat till bandnamnet.
