Retorikexpert: ”Hamnar i ett nytt ljus hos folket”

Jan Majlard

Anna Kinberg Batra var fortfarande partiledare då hon tog till orda på fredagens presskonferensen. Det tog fem minuter innan hon meddelade sin avgång. Dessförinnan lade 47-åringen ut texten om vad Moderaterna uträttat sedan hon valdes en kall lördag i januari 2015.

– Så gjorde även Fredrik Reinfeldt när han avgick. Drog upp ett CV. Det är tillitsskapande och drar fokus från den egna personen att inte bara blicka framåt utan även titta bakåt. Det tråkiga var tajmingen på talet. Hon skulle ha hållit det långt tidigare. Då menar jag förstås inte slutdelen där hon avgick, säger Elaine Eksvärd.

Retorikexperten säger att hon aldrig sett Anna Kinberg Batra vara så tydlig.

– Man kunde verkligen ana hennes frustration i uttalandet om ”självskadebeteende” inom partiet. Det är svårt att säga om just det uttrycket kan försvåra för henne att fortsätta inom politiken och Moderaterna. Folk kan tycka att hon sagt för mycket, påpekar Elaine Eksvärd.

Även om Anna Kinberg Batra var sitt vanliga, styvnackade jag, skymtade känslor fram i talet.

– Att vara känslosam behöver inte betyda att man faller ihop i en pöl och gråter. Hon nämnde sin dotter. Det är inte fel. Hon hamnar i ett annat ljus hos det svenska folket, säger Elaine Eksvärd.

M-ledaren har upprepade gånger fått kritik för sin sturska attityd och oförmåga till självkritik.

– Men nu kritiserade hon både partiet och sig själv. Det kan vara ett råd till andra politiker. Håll dina tal som om det vore det sista, säger Elaine Eksvärd.

Vilka egenskaper krävs av efterträdaren?

– Den personen behöver vara statsmannamässig, men också folklig. Jag tycker att andra partiledare som Annie Lööf och Jimmie Åkesson lyckas med det. De pratar så att folk förstår. Även Donald Trump talar så att folk förstår, även om han är ett sämre val, säger Elaine Eksvärd.
