Trumps mentala hälsa ifrågasätts allt mer öppet

Sandra Johansson

NEW YORK Efter Trumps tal i Phoenix i Arizona diskuterade kritiska kommentatorer USA:s grundlags 25:e tillägg. Tillägget säger att en president kan fråntas sin position om han inte kan fullgöra sitt uppdrag på grund av sjukdom, frånvaro eller liknande. Trumps mentala hälsa ifrågasätts allt mer öppet, bland annat på Washingtons Post ledarsida.

Redan i februari väckte en rad psykologer och psykiatriker frågan om Trumps mentala status i ett öppet brev i New York Times. Sedan dess har frågan återkommit. I Kalifornien har demokratiska ledamöter såsom Zoe Lofgren föreslagit att Trump genomgår en psykiatrisk undersökning. Kollegan Ted Lieu vill se en lag på att det ska finnas en psykiatriker i Vita Huset. I representanthuset har 29 demokratiska ledamöter, långt ifrån tillräckligt, föreslagit en kommission som ska utvärdera presidentens hälsa.

Både en sådan kommission och ett användande av det 25:e tillägget måste godkännas i den republikanskt styrda kongressen. Ändå blev det en stor nyhet när den republikanska senatorn Bob Corker sa att presidenten inte visar den stabilitet och kompetens som posten kräver. Uppmärksamheten kom av att Corker är en senator som starkt stöjder Trump. Corker sa vidare att det behövs drastiska förändringar i Vita Huset och att Trump måste höja sig över sin egen person, men han talade aldrig direkt om mental ohälsa.

James Clapper, tidigare underättelsechef som har arbetat under både demokratisk och republikansk ledning, riktade hård kritik mot Trump efter tisdagens tal. Han kritiserade framför allt Trumps nyckfullhet och behov av att alltid gå till motattack.

– Jag ifrågasätter verkligen hans förmåga, hans lämplighet att ha sin post.

På torsdagen gjorde Trump just det – gick till mottack – mot Clapper:

När frågan har diskuterats bland psykiatriker och psykologer är det ofta just Trumps oförmåga att ta kritik och hans narcissistiska drag som lyft fram som oroande. Hans beskrivningar av en värld där alla är emot honom framstår för vissa som paranoia.

Vid talet i Arizona inledde Trump med vad som tycktes vara ett försök till uppmaning till enighet efter de tragiska händelserna i Charlottesville. I stället övergick talet snabbt i fräna attacker mot alla som inte inte agerar som Trump vill: medier, senatorer, demonstranter och demokrater.

Men diskussionerna kring Trumps mentala hälsa har också delat psykiatrikåren. Branschorganisationer har en etisk kod (Goldwater rule) som säger att man inte ska göra bedömningar av kända personer som man själv inte intervjuat.

Vissa i branschen menar att det är en viktig princip för att yrket ska bibehålla sin trovärdighet, andra menar att frågan är för allvarlig för att tystas ner. Psykiatrikern Prudence L Gourguechon har också lyft att det finns gott om data på Trumps beteende som gör det möjligt att göra en bedömning.

I början av sommaren lättade American Psychoanalytic Association på sina riktlinjer. Man beslöt att behålla policyn om politiska personer men säger att alla medlemmar är fria att använda sin professionella kunskap till att kommentera som individer.
