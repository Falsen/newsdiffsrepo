Efter postkaoset – högre porto och sämre service

Joel Dahlberg

Den nya postlagen var tänkt att beslutas i riksdagen redan under 2016, men den har skjutits upp utan något tydligt slutdatum. Men nu är det på gång, enligt flera källor.

Källor med insyn i processen säger att den nya lagen kommer att presenteras inom två månader, vilket betyder att den sannolikt kan börja gälla från årsskiftet.

Tidpunkten för förändringarna är i sig en utmaning, både för regeringen och Postnord, med tanke på det sjunkande förtroendet för den statliga postjätten.

Hur lagens slutgiltiga utformning blir återstår att se, men de flesta tunga remissinstanserna räknar med två stora förändringar för brevverksamheten:

Den svenska allmänheten kommer ganska snart att märka av förändringar av portot, tror Joakim Levin, sakkunnig i ekonomisk analys på den ansvariga myndigheten Post och Telestyrelsen, PTS.

– Om den nya lagen följer riktlinjerna i utredningen kan man räkna med att Postnord snabbt kommer att sätta ett nytt porto. Därefter får PTS ta ställning till om det stämmer överens med det nya regelverket, säger Levin.

Hur stor portohöjningen blir är än så länge oklart, men i en beräkning som PTS gjorde förra året landade man på ett porto på omkring 8 kronor jämfört med nuvarande nivå på 7 kronor.

Förändringen av regelverket för porto gäller nästan uteslutande Postnord eftersom konkurrerande postföretag, främst Bring Citymail, nästan bara riktar in sig på post från myndigheter och storföretag och här råder fri prissättning.

Möjligheten att höja portot gäller i stället för ”småkunder”, det vill säga privatpersoner (brevlådepost) och post från mindre företag och organisationer. Här är priset på portot reglerat i postförordningen.

Postnord har länge propagerat för en friare prissättning för den här delen av marknaden. Bolaget hade helst sett en helt fri prissättning men verkar nu få nöja sig med vissa begränsningar även i fortsättningen.

Postnords Sverigechef Anders Holm är emellertid nöjd med att man får bättre möjligheter att parera de sjunkande brevvolymerna.

– Vi har fallande volymer, samtidigt som antalet hushåll ökar och vi ska täcka leveranser från Ystad till Kiruna fem dagar i veckan. Det är en omöjlig ekvation på lång sikt med nuvarande regelverk, säger Holm.

Utvecklingen i Danmark har använts som ett varnande exempel vad gäller brevporto och service. Där nära nog dubblades standardportot och portot för brev som skulle levereras dagen därpå mångdubblades samtidigt som de breven inte längre kunde läggas på brevlådan utan skulle lämnas till ett postkontor.

– Den utvecklingen tror vi inte på i Sverige. Den danska utvecklingen har lett till att brevvolymerna fallit mycket kraftigt och därför tror vi inte att man går fram så hårt i Sverige, säger Joakim Levin.
