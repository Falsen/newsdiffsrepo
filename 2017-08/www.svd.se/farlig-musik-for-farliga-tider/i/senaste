"Farlig musik för farliga tider"

TT

Bandet bildades förra året, men medlemmarna i Prophets of Rage är knappast nya på musikscenen. De kommer från etablerade band som Rage Against the Machine, Cypress Hill och Public Enemy, men har nu gått ihop för att göra ny musik.

Rapparen och låtskrivaren Chuck D har 30 års erfarenhet från musikbranschen, bland annat från Public Enemy. Varför var han med och bildade ett nytt band? För honom var anledningen självklar.

– Vi tänkte att vi kunde ge ett svar på samtiden när vi är en supergrupp. Tom (Morello) gillar inte att använda ordet supergrupp, så vi säger att vi är enelitstyrka med revolutionerande musiker, säger han.

Prophets of Rage har redan hunnit genomföra spelningar i Nordamerika, Sydamerika och runtom i Europa. Tidigare i sommar var gruppen i Sverige för en spelning på Bråvallafestivalen.

– Förra året släppte vi en ep med några låtar som blev väldigt framgångsrika. Men det här året har vi skapat något som verkligen är Prophets of Rage. Vi hade kul när vi gjorde det, säger Chuck D.

Debutalbumet släpps den 15 september. Det spelades in tidigare i år och innehåller tolv låtar, däribland singeln "Unfuck the world".

– Vi startade inte det här med förhoppning om att världen skulle vara en katastrof, men det har varit en katastrof den senaste tiden på grund av regeringarna. Vår musik kan vara ett svar på det. Vi har erfarenheten av att bemöta hemska regeringslägen med vår musik. Och nu, när vi är Prophets of Rage, är det som vi säger: Farlig musik för farliga tider, säger Chuck D.

Han säger att de ser fram emot skivsläppet.

– Tillsammans har vi gjort något som folk sällan har skådat. Det är energin, rörelsen, spänningen och kraften i låtarna, säger han.
