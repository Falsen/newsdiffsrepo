Sipilä vill ändra grundlagen: Liv viktigare än integritet

Therese Larsson Hultin

HELSINGFORS Det har gått en vecka sedan knivattacken på Salutorget i Åbo när vi möts. Två personer dog och åtta skadades när en 18-årig asylsökande marockan började hugga vilt omkring sig förra fredagen. Enligt polisen var dådet planerat och mannen siktade in sig på kvinnor.

Finlands statsminister suckar när han börjar prata om det som hänt.

– Det är den första terrorattacken sedan kriget i Finland. Det är klart att det kommer att märkas i vårt samhälle. Vi kommer för alltid bära med oss det i våra hjärtan och vi har redan börjat diskutera vilka åtgärder vi måste vidta, säger Juha Sipilä.

Vi ses på flygplatsen i Helsingfors. Sipilä är på väg till det svenska 100-årsfirandet av Finlands självständighet i Kungsträdgården i Stockholm, men på svensk mark räcker inte tiden till för en intervju. Han ska träffa Stefan Löfven, en kollega som Juha Sipilä säger att han ofta ringer för att få och ge råd. Som i söndags. Då de båda talade om vad Sverige dragit för lärdomar av terrorattentatet på Drottninggatan.

– Det här är en mycket känslig situation. När en asylsökande har fått avslag men ännu inte skickats tillbaka till hemlandet råder det osäkerhet, det är en kritisk tid, säger Sipilä och suckar än en gång.

– Vi måste studera väldigt noga vad vi kan göra. Hur vi kan se till att få avvisningarna mer effektiva, säger han.

En av de saker som diskuterats den senaste veckan är att skapa så kallade avvisningscenter, där asylsökande som fått avslag på sin ansökan i princip skulle spärras in. Juha Sipiläs regeringskollega, finansminister Petteri Orpo som även är partiledare för Samlingspartiet, har uttalat sig positivt om förslaget. I torsdags stod klart att polisstyrelsen och inrikesministeriet har börjat utreda frågan och Sannfinländarnas nye partiledare Jussi Halla-aho har gått ett steg längre och talat om att avvisningscentren borde förläggas på isolerade öar för att förhindra nya attentat.

Statsminister Sipilä är inte lika säker. Han leder en koalitionsregering bestående av det egna Centerpartiet, Samlingspartiet – som motsvarar de svenska Moderaterna – och fram till i somras även Sannfinländarna, ett parti som splittrades när Halla-aho tillträdde, men mer om det senare.

– Vi började diskutera avvisningscenter redan 2015 och det står på vår att-göra-lista, men vi kan inte begränsa människors rörelsefrihet. Det är inte tillåtet enligt vår lagstiftning och jag är inte säker på att det är rätt väg att gå, säger han.

Känner du oro för vad en sådan här händelse, och de andra internationella terrorattentat som varit, gör mot samhället?

­– Ja, det är klart att jag är orolig. Det riskerar att öka spänningarna mellan olika grupper. Det är lätt att säga att vi ska stänga gränserna och det är lätt att säga att vi ska hjälpa alla, men debatten borde ligga någonstans där emellan. De flesta finländares åsikt ligger också någonstans mellan de två extremerna. Vi måste hjälpa människor i nöd, men vi får inte vara blåögda. En del av alla de som kommer hit gör det med orena tankar, säger Sipilä.

En konkret sak som tycks bli verklighet är en ändring i den finska grundlagen för att tillåta mer övervakning och avlyssning. Förslaget fanns redan före attentatet, men har nu blivit högaktuellt. Större delen av parlamentet står bakom och statsministern hoppas att det blir en omröstning innan årsskiftet. ”Rätten till liv är större än rätten till integritet” har han upprepat flera gånger den senaste veckan. Som det är nu tvingas Finland förlita sig på hjälp från Sverige eller andra EU-länder för att få information från övervakning.

2017 är annars ett glädjens år för Finland. Den ekonomiska krisen ser ut att vara över och under tolv månader firas med pompa och ståt att landet varit självständigt i ett århundrade. Nästan 5 000 event äger rum i Finland, men i utlandet är firandet i Kungsträdgården störst, även om det kommer att firas på något sätt i runt 100 länder.

Att det är störst hos oss är inte så konstigt. I finska medier konstateras att det bor 700 000 människor i Sverige som har anknytning till Finland. Vi delar historia och geografisk närhet till – och i viss mån oro för – Ryssland.

En militärt intresserad kollega insisterar på att jag ska fråga Juha Sipilä om Finland kommer till vår undsättning om ryssarna skulle invadera Gotland. Statsministern skrattar när han får frågan.

– Sverige är vår viktigaste partner när det kommer till försvarssamarbete. Vi övar tillsammans och vi har en god plan för att fördjupa vårt samarbete ytterligare. Men låt mig säga så här, risken att det du beskriver händer, är inte särskilt stor. Men vi hjälper varandra på många sätt, det är självklart, säger han.

– Spänningen i Östersjöregionen har ökat och Finland står till fullo bakom EU-sanktionerna mot Ryssland, men samtidigt är vi måna om att ha goda bilaterala relationer, särskilt i krisstider.

Är det så du ändå beskriver relationen till Ryssland, att det råder kris?

– Ja, absolut. Vi har sanktioner som begränsar våra relationer, men såväl jag som vår president Sauli Niinistö har goda relationer med våra motsvarigheter i Ryssland. Han med Vladimir Putin och jag med Dmitrij Medvedev. Vi träffas två gånger per år.

I somras höll Sipiläs regering alltså på att spricka sedan Sannfinländarna valde den kontroversielle Jussi Halla-aho till ny ordförande, en politiker som bland annat dömts för hets mot folkgrupp sedan han hävdat att islam är en religion som godkänner pedofili.

Juha Sipilä sade att han hellre upplöste regeringen än regerade tillsammans med Halla-aho, vilket fick de sannfinländska ministrarna i koalitionen att lämna sitt parti och stanna kvar i regeringen. I dag får de sannfinländska ministrarnas Nytt alternativ (NA) 1,8 procent i Gallups mätning.

– Det var aldrig min mening att splittra Sannfinländarna, men jag såg ingen möjlighet att samarbeta med den nya partiledningen, säger Sipilä och betonar att han rådfrågade jurister innan han beslutade sig att fortsätta regera.

Hur ser han då på risken att terrorattentatet i Åbo spelar Halla-aho i händerna? Svaret kommer omedelbart.

– Säkert. Det har hänt i Sverige och i andra länder. Men det är alltid lätt att erbjuda ”enkla” lösningar till svåra och komplexa problem.
