Granqvist säker på svensk seger

TT

Lagkaptenen Andreas Granqvist & Co behövde inte anstränga sig allt för mycket i första kvalmötet med Bulgarien. Sverige utnyttjade gästernas långa lag och vann med klara 3–0.

På nationalstadion Vasil Levski lär det bli annorlunda.

I Sofia har Bulgarien tre raka kvalsegrar, varav den senaste var 2–0-mötet med Nederländerna. Granqvist nämner även gruppfyrans hemmafacit och betonar att det kommer att bli tuffare än vad det var i Stockholm.

Ungefär där stannar hans resonemang om torsdagskvällens motståndare.

32-åringen är nämligen säker på att det blir en ny trepoängare för Sverige.

– Det var länge sedan vi förlorade mot Bulgarien. Vi hade en bra match mot dem i Stockholm. Vi känner oss i väldigt bra form och kommer vi upp i samma nivå som tidigare så vinner vi den här matchen. Det är det vi siktar på, säger han.

– Vi tror på oss själva. Det är viktigt att ta tre poäng för att vara kvar i toppen av tabellen. Vi går ut med en tro på att vi ska vinna matchen. Vi är redo. Vi har haft en bra uppladdning här i Bulgarien och vi är redo för matchen.

Taktiken som ska leda Sverige till en ny kvalseger är samma som tidigare. Sverige ska stänga de centrala ytorna och därmed tvinga Bulgarien att använda kanterna.

– Vi har ytor där vi vill att motståndarna ska komma, och det är ofta på kanterna. Det gäller att vi är vaksamma när de kommer till inläggslägen, men vi gjorde det bra mot Frankrike och vi kommer att göra det bra mot Bulgarien, säger Granqvist.

I offensiven? Där handlar det bara om att lugnt och metodiskt nöta ner motståndet.

– Vi svenskar är ofta disciplinerade, organiserade och vi brukar få fram bra resultat. Vi har snackat mycket om tålamod. Får vi inte hål tidigt ska vi fortsätta med vårt spel och förhoppningsvis får vi in bollen i slutändan, säger Andreas Granqvist.
