Lite lugn före stormen
Hitler som teaterapa och fars

Lars Ring

En trio manliga aktörer sitter på några stolar och väntar. Om en stund ska man inför publik diskutera hur man gestaltar Adolf Hitler på scenen. Nu småpratar och positionerar man sig medan man hela tiden påminner sig att inte säga något väsentligt. Det viktiga ska ju sparas till själva det offentliga samtalet.

Det går förstås åt skogen. Snart har samtliga trampat på varandras ömma tår. Här blandas nu en hierarkisk maktkamp med minst två helt olika syn på vad teater ska vara. Det blir verbalt skyttegravskrig. Skådespelarna spelar ut hela sina dramatiska register – så där som bara riktigt stora aktörer kan...

Tyska Theresia Walser har skrivit vad som nog får kallas en fars om denna trio män som nu ska bråka om vem som spelat bäst nazist – för en av dem har inte gestaltat Hitler, utan ”bara” Goebbels. Iscensättningen är endast 70 minuter lång men har en rad lager. På ytan är den en drift med Skådespelaren och teaterkonsten själv – såväl en gammaldags stjärnkult med närmast religiösa förtecken men också modern regiteater och dess avarter.

Adolf Hitler kommer man ju inte undan. Han personifierar dödsdriften. Han är korpralen och amatörkonstnären som visar sig vara ett slags teatralt geni vad gäller att med stora gester och gäll röst övertyga massorna om nödvändighet av krig. Han iscensätter idén om arisk överhöghet som det var en överdekorerad Wagneropera.

Traumat efter nazisternas massutrotning lämnar oss ingen ro. Därför produceras dokumentärer, filmer och texter om Hitler – därmed tvingas också rader av aktörer spela honom. Och därmed fysiskt förhålla sig till den frånvaro av empati vi kan kalla ondska.

Dennis Sandin som regissör bejakar verkligen det farsartat komiska. Han vrider skickligt upp speltemperaturen, nästan Monty pythonskt. Dan Ekborg som stjärnskådespelaren Franz Prächtel är magnifik, en diva besatt av sig själv men egentligen tom som en tunna och mest ett eko av allt han spelat. Robert Fux som Ulli Lerch är ynglingen som vill blir regissör och förkastar den gamla realistiska, magstödsburna versteatern. Han längtar samtid och nu. Mitt emellan dem står Peter Söst – suveränt spelad av Sven Ahlström. Han är medlöparen personifierad, som osäkert ständigt håller med alla men också vädjar om att bli sedd som sig själv bakom Hitlermasken.

Det är makalöst dråpligt, en drift med teaterkonsten och mycket välspelat på alla håll. Ingen håller tillbaka, det blir nästan parodi på utspelsteater. Det är ren komisk katharis att få gapskratta åt dessa superegon men också åt den Hitler som uppenbarligen smugit sig in och blivit del av dem alla. Med helt olika medel och tekniker försöker man vinna sina slag, få gehör får sina åsikter och vinna debatten. Alla tycker att just deras Hitler/åsikt är mest genial och förklarad.

Walser skriver bortom Förintelsen, men den skaver där inunder humorn. Pjäsen förmedlar och slår fast det faktum att Adolf Hitler nu existerar som tänkbar roll för nya generationer, för unga människor utan rot som längtar efter en enkla lösningar och klatschiga uniformer. Det är en insikt som gör pjäsen inte bara galet rolig utan också djupt obehaglig.
