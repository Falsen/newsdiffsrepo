Maria Georgieva:
För mycket naket på scen kan ha lett till gripande

Maria Georgieva

I sin roll som konstnärlig ledare på en av landets mest ansedda teatrar, Gogol Center i Moskva, gör han djärva produktioner som ofta driver med rysk konservatism. Han tog över en statsägd teater och gav den nytt liv.

47-årige Serebrennikov misstänks för förskingring av minst 68 miljoner rubel, knappt 9,5 miljoner kronor. Det rör sig om statliga medel som har öronmärkts för produktioner på hans teater.

Gripandet kom inte oväntat, det kan ses som nästa steg i en pågående nedbrytning av teatern, som blomstrat tack vare Serebrennikov – men även mot den oberoende kulturvärlden i allmänhet.

I juli ställde Bolsjojteatern in Serebrennikovs efterlängtade balett, ”Nurejev”, om den sovjetiska balettdansören Rudolf Nurejev, bara några dagar före premiären. Ingen officiell förklaring gavs, men det har spekulerats om att produktionens iscensättning av Nurejevs homosexualitet var för opassande för den legendariska teaterscenen. Kulturlivet i Moskva dånade högljutt om censurens återkomst, att politik inte går att skilja från kultur, eller verklighet från fiktion.

Den rättsliga dramatiken är en skum affär. Gripandet är inte det första tillslaget mot Serebrennikov och ingen som arbetar med honom verkar heller gå säker. Den tidigare verkställande direktören Aleksej Malobrodskij står också anklagad för att ha fuskat med teaterns budget och väntar på rättegång. Teaterns revisor Nina Masljajeva sitter häktad, medan en administratör befinner sig i husarrest. Ryska medier rapporterade tidigare denna månad att revisorn har vittnat mot regissören. Serebrennikov själv förnekar alla anklagelser.

Ibland förekommer nakenhet på scen, men ska huvuden nu rulla på grund av det? Lagstiftning och byråkrati kan bidra till att oberoende teatrar förblir utfattiga i en tid av ekonomisk nedgång. Staten kan i vissa fall agera reaktivt om ett konstnärskap sticker många i ögonen. Detta väckte även Serebrennikovs förespråkares misstankar om att anklagelserna och brottmålet mot honom har politiska motiv. Serebrennikov har hamnat i god dager hos liberala politiker, medan han väcker missnöje bland de mer konservativa. Kritiker har poängterat: om du vill arbeta inom den ryska teatervärlden får du räkna med att vara beroende av staten.

Samma dag som Serebrennikov tillfälligt greps av polisen tidigare i år, såg jag hans uppsättning av Nikolaj Gogols roman ”Döda själar”. Även teatern och andra platser genomsöktes av maskerad polis den dagen. ”Döda själar” handlar om en lismande men vänlig skojare – Tjitjikov. Han besöker den förfallna landsbygden på jakt efter döda själar för att köpa upp äganderätten till döda livegna, och belåna dem.

Texten blev en finstämd sång på scen, den går ungefär så här:

”Vad vill du ha av mig, Ryssland?”

Frågan som gäckade Gogol återaktualiseras av Serebrennikovs gripande. Det kanske är meningen att den ska förbli obesvarad.
