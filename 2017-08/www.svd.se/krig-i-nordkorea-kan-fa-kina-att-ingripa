Krig i Nordkorea kan få Kina att ingripa

TT

Salvatore Babones, professor i sociologi med inriktning på Kina vid universitetet i Sydney, tror inte att risken är speciellt stor att ett fullskaligt krig bryter ut på Koreahalvön. Däremot utesluter han inte enstaka amerikanska angrepp, exempelvis mot kärntekniska mål.

Han ser några hypotetiska scenarier som skulle kunna trigga en kinesisk intervention i Nordkorea.

– Det skulle kunna vara om nordkoreanerna tog amerikanska robotattacker som ett tillfälle att protestera mot Kim Jong-Uns regim, eller om Kim blev dödad i en räd. Och om säkerhetsstyrkorna skulle avstå från att slå ned oroligheter bland civilbefolkningen.

Salvatore Babones tror också att en massiv flyktingström av nordkoreaner till Sydkorea skulle kunna motivera en kinesisk intervention.

– I ett sådant scenario tror jag att Kina, med godkännande av högt uppsatta militärer i Nordkorea kan intervenera. Kina intervenerar i ett läge där Nordkorea inte längre fungerar som stat.

Syftet med en intervention skulle vara att förhindra ett sydkoreanskt eller amerikanskt maktövertagande och ett återförenat Korea under Seouls ledarskap.

– Nordkoreas roll i Kinas säkerhetsuniversum är att rätt och slätt att utgöra en buffert mellan amerikanska styrkor och Kina.

Enligt Babones ses återföreningen av Tyskland 1989 i kinesiska säkerhetskretsar som en fallstudie av vad som kan gå fel – att försvarsalliansen Nato efter murens fall utvidgades till länder i före detta Sovjetunionen, som i Baltikum.

– I kinesisk försvarspolitik innebär den lärdomen att när processen väl inleds så kan den inte stoppas.

Niklas Swanström, chef för Institutet för säkerhets- och utvecklingspolitik, bedömer att ett enat Korea under sydkoreansk ledning och med amerikanskt inflytande är det absolut värsta scenariot ur kinesisk synvinkel.

– I en situation där USA går in i Nordkorea så kommer det ett kinesiskt agerande. Jag har svårt att se att Kina skulle agera militärt mot USA, däremot att de kanske skulle gå in och säkra nordkoreanska områden, säger Swanström.

Han tror också att Kina i händelse av en väpnad konflikt kommer att undvika att ställa sig på USA:s sida.

– Om Nordkorea triggar en konflikt med USA kommer Kina förhålla sig neutrala. Om USA triggar en konflikt kommer man att stöda Nordkorea. Ingenstans i den här ekvationen kommer Kina att stötta USA, säger Swanström.

Salvatore Babones ser dock ett scenario som möjligen skulle kunna leda till ett militärt samarbete mellan Kina och USA: att Pyongyang bestämmer sig för att använda kärnvapen mot exempelvis Japan.

– Om Kim avfyrar kärnvapen mot Japan, då kommer vi att se en omedelbar solidaritet bland de andra regionala krafterna att sätta stopp för regimen. Och det skulle vara den slutgiltiga förgörelsen av hans regim, hans egen död.
