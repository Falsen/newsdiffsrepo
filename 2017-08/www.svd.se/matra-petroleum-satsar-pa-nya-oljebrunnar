Matra Petroleum satsar på nya oljebrunnar

Direkt

Hittills under 2017 har 11 nya brunnar borrats, varav 6 sattes i produktion under andra kvartalet och ytterligare 4 har färdigställts efter rapportperioden.

Mer än 60 äldre brunnar har stängts ned hittills och Matra producerar för närvarande olja och gas från cirka 235 brunnar.

Strategin resulterade i att produktionsvolymerna var 44 procent högre än i motsvarande kvartal förra året, samtidigt som produktionskostnaderna per fat oljeekvivalent var cirka 24 procent lägre. Sekventiellt ökade den totala produktionen under andra kvartalet jämfört med första kvartalet 2017, huvudsakligen som en följd av högre oljeproduktion.

Gasproduktionen belastades av årligt underhållsarbete på gasbearbetningsanläggningen i Borger, Texas, som var stängd under två veckor i maj 2017.

Stärkt operationell utveckling och högre olje- och gaspriser innebar att intäkterna och ebitda andra kvartalet i år var mycket högre än motsvarande period i fjol. Jämfört med första kvartalet 2017 påverkades ebitda av lägre olje- och gaspriser under andra kvartalet samt kostnader i samband med noteringen på First North.

Kassaflödet från verksamheten var positivt och förbättrades jämfört både med andra kvartalet föregående år och första kvartalet i år.

"Vi följer vår utvecklingsplan, sätter nya brunnar i produktion och har 10 nya brunnar i produktion under tredje kvartalet. Matra utvärderar också aktivt flera förvärvsmöjligheter i vårt område", säger vd Maxim Barskiy i en kommentar.

Andra kvartalet 2017 (andra kvartalet 2016)

* Intäkter 2,4 mln usd (0,7)

* Kassaflödet från verksamheten 1,1 mln usd (-0,3)

* EBITDA 83.000 (-1,5 mln usd)

* Periodens resultat -1,9 mln usd (-3,3)

* Produktion av olja och gas, brutto, 674 fat oljeekvivalent per dag ("boepd"), upp 44%

* 7 olje- och gasproduktionsbrunnar och en brunn för avlägsnande av saltvatten borrades
