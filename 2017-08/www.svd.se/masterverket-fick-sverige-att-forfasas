Elias Björkman:
Mästerverket fick Sverige att förfasas

Elias Björkman

I mars 1981, ett par månader efter att debatt- och samhällsprogrammet ”Studio S” sänt ett indignerat inslag om videovåld, berättar Svenska Dagbladet att ”det är fritt fram för flipper och disco på Fonzie's vid Hornstull även i fortsättningen”.

Att polisen inte begränsar verksamheten, utöver att dans efter klockan ett på natten förbjuds liksom rullskridskodans på eftermiddagen, tycker socialborgarrådet Mats Hulth (S) är ”tråkigt!”. Förutom att erbjuda flipperspel har Fonzies ägare visat ”Motorsågsmassakern”.

I Sverige utsågs Tobe Hoopers mästerverk snabbt till syndabock och blev synonym för det som ansågs vara skadlig våldsfilm.

”Motorsågsmassakern” är visserligen sant otäck, en klaustrofobisk, kvalmigt stinkande mardröm om den sjuka Texasfamiljen Sawyer som inreder hemmet med ben, likdelar och människodetaljer och dödar liftare. Mest makaber är yngste brodern Leatherface som iklädd masker av människohud är den som nyttjar titelns motorsåg.

Lustigt nog, med tanke på den hetsiga debatten, är ”Motorsågsmassakern” en film som snarare förankrar en känsla av terror med hjälp av det vi inte ser, med hjälp av hetsigt klipp och foto snarare än att frossa i gore och blodsplatter. Filmen har också tolkats innehålla samhällskritik riktad mot såväl konservativa familjebildningar som vänsterns hippiekollektiv.

Hooper föddes i januari 1943 i Austin, Texas och började tidigt intressera sig för filmmakandet. Karriären inledde han som fotograf innan han långfilmsdebuterade 1969 med ”Eggshells”.

Med ”Motorsågsmassakern” (1974) ingöt Hooper, trots en minimal budget och inspelning mitt under rådande värmebölja, nytt liv i skräckgenren. En genre han skulle förbli trogen.

Hooper dog i Sherman Oaks, Los Angeles den 26 augusti 2017.

Se ”Studio S” på Youtube.
