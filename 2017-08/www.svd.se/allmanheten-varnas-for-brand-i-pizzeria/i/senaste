Allmänheten varnas för brand i pizzeria

TT

En brand rasar i en pizzeria i området Skogsbo i Avesta. Räddningsledaren har gått ut med ett så kallat VMA (viktigt meddelande till allmänheten) och uppmanar alla som befinner sig i området att gå inomhus och stänga dörrar, fönster och ventilation.

– Det är mycket kraftigt rökutveckling och det är ett antal gasolflaskor i byggnaden, och vissa har redan exploderat, säger Daniel Lundin, brandingenjör på Södra Dalarnas räddningstjänstförbund.

Räddningstjänsten arbetar med att försöka hindra branden från att sprida sig. Huset ligger i ett villaområde och boende i Skogsbo, inom ett område på cirka 500 meter, uppmanas att hålla sig inomhus.

Brandmän från Norberg, Avesta och Hedemora deltar i släckningsarbetet.

– Så som det ser ut nu är det en prognos på ett antal timmar, säger Daniel Lundin.

Tre personer har evakuerats och fått lättare rökskador. De har inte behövt föras till sjukhus, uppger SOS Alarm för TT. Alla personer har hunnit ut ur det brinnande huset, enligt räddningstjänsten.
