Återhämtning på börsen

TT

Efter gårdagens globala nedgång som effekt av Nordkoreas provskjutning av robot över Japan, återhämtar sig börserna i dag.

Bankaktier går över lag bra i Europa. På Stockholmsbörsen är Handelsbanken och Swedbank två av de stora vinnarna, med uppgångar på 2,3 respektive 2,0 procent. JP Morgan höjer sin rekommendation för Swedbankaktien till övervikt från tidigare undervikt.

Även byggbolaget Skanska, som får köprekommendation i en analys i Dagens industri, går starkt. Aktien stiger 2,4 procent, mest bland storbolagen.

Bland förlorarna märks tungviktaren H&amp;M som backar 0,7 procent. Lundin Petroleum fortsätter nedåt efter gårdagens fall. Aktien ligger på minus 0,5 procent.

Utanför OMXS30-listan stiger friskolekoncernen Academedia 0,9 procent efter att ha redovisat bokslut under morgonen.

Byggbolaget JM faller 4,5 procent efter att ägaren Obos sålt 3,8 miljoner aktier.

Londonbörsens FTSE-index är upp 0,5 procent. Frankfurtbörsens DAX-index stiger 0,6 procent och Parisbörsens CAC-index 0,5 procent.
