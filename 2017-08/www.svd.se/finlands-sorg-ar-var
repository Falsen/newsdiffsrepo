Tove Lifvendahl:
Finlands sorg är vår

Tove Lifvendahl

Knappt hade texten om terrordåden i Spanien skrivits och skickats, förrän nästa larm kom: ett överfall skedde på Salutorget i Åbo och personer blev knivhuggna. Två personer dödades och åtta skadades. Polisen har skjutit en misstänkt gärningsman i låret och gripit personen. Tre personer intensivvårdas, varav en är den misstänkte. Polisen utreder i nuläget inte dådet som ett terrorbrott. Uppdatering av texten: Polisen meddelade vid 10-tiden att man utreder det som terrormord och försök till terrormord.

Alldeles oavsett vad som framkommer om just detta dåd och motiven bakom är det en tragedi; människor har bragts om livet och flera har skadats. En kvinna med barnvagn lär enligt tidningen Åbo underrättelser ha huggits i nacken. Överlevde hon? Kommer hennes barn att få behålla sin mamma? Varför attackerades hon? Vem är personen som attackerade henne? Frågan som när det sker attacker eller katastrofer utomlands alltid finns en efterfrågan på att UD kan svara på snabbt är: finns några svenskar bland de dödade/skadade?

Att vi ställer de här frågorna – emotionellt upprivna eller mer kyligt faktasökande – bekräftar att något fungerar i oss. Att vi låter oss beröras, blir nyfikna, kanske oroliga, ledsna, arga – och lättade. Hemska dåd kommer att fortsätta utföras, oavsett om de bär prefixet terror eller inte. Och många av dem kommer att beröra oss, också för att vi skaffar oss allt fler beröringspunkter med andra människor och platser. De platser i Europa där terrordåd skett bara i år, är ställen som många svenskar har en relation till. Exempelvis Barcelona är ett populärt resmål, vilket understryks av det faktum att de skadade i Spanien lär vara av över 30 olika nationaliteter.

Detta faktum förstärks i våra gemensamma sociala kanaler på nätet. Som kampanjarbetare för ett svenskt EU-medlemskap 1993–94 kändes det ibland tämligen apart att fara runt i Hälsingland och Gästrikland med böcker och material prydda med en rad färggranna flaggor. Idag finns närvaron av gemenskapen med andra länder mycket mer spontant och naturligt i vardagen; den omedelbara reaktionen efter de senaste dagarna har märkts genom bilder i sociala medier på en spansk eller finsk flagga, eller ett enkelt budskap i text för att uttrycka solidaritet och medkänsla. Barcelonas sak är vår sak. Och Finlands sorg är också vår.

Detta är Tove Lifvendahls nyhetsbrev, som går att få gratis direkt i inkorgen. Du hittar alla våra nyhetsbrev på svd.se/nyhetsbrev.
