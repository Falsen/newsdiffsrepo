FI: 24Money kan sakna tillräckligt eget kapital

Emmylou Tuvhag

Finansinspektionen utreder om 24Money har tillräckligt med eget kapital. Att leva upp till kapitalkravet är nämligen en förutsättning för registrering hos myndigheten som inlåningsbolag. Först därefter kan bolag erbjuda sparkonton utan insättningsgaranti till sina kunder.

– Sedan i våras har vi haft upprepade kontakter med bolaget för att ta ställning till om man lever upp till reglerna, säger Per Nordkvist, biträdande avdelningschef på Marknadsuppförandetillsynen på Finansinspektionen.

Han uppger att Finansinspektionen väntas kunna ge närmare besked om granskningen av bolagets sparverksamhet redan inom en vecka.

Det är i nuläget oklart om kundernas pengar är i fara. SvD har därför vid upprepade tillfällen sökt ledningen i 24Money för en intervju.

Nu väljer bolagets nytillträdde vd, den kanadensiske affärsmannen Firoz Patel, att kontakta SvD med en skriftlig kommentar. I juli i år gick han från att vara ägare till att även ta ett direkt operativt ansvar för bolaget som verkställande direktör. Han berättar att ägarna vid upprepade tillfällen har skjutit till pengar till 24Moneys verksamhet:

”Då och då hamnade 24Money i likviditetsproblem, och vi lånade då ut medel till dem för att täcka underskott”, skriver Firoz Patel.

Samtidigt som underskotten fortsatte uppger Firoz Patel att han tappade förtroende för företagets dåvarande ledning.

Sedan han under sommaren tillträtt som vd för bolaget har han beställt en fullständig granskning av företagets verksamhet och sju medarbetare har avskedats med omedelbar verkan.

”Vi kan inte tolerera att sju medlemmar från en familj faktiskt hade full kontroll över företaget, dess bankkonton, styrelse, kundtjänst, och hur de inte kunde förklara sina handlingar, samt hur otaliga företagsutgifter och förluster hopade sig.”

I dagsläget kan kunder inte få ut några pengar från 24Money, och enligt Firoz Patel dröjer det tills de har slutfört en granskning av räkenskaperna. Samtidigt förnekar han att företaget står inför ett akut konkurshot.

”Företagen är väl finansierade och vi letar nu efter ytterligare finansieringslösningar eller investerare för att komma över den här situationen.”

Däremot påpekar han att uppmärksamhet i medier försätter bolaget i fara:

”Den här typen av affärsverksamhet fungerar som en bank genom att insättningar från kunder investeras långsiktigt. Om kunderna börjar ta ut sina insättningar tvingas bolaget avveckla investeringarna i förtid, vilket leder till förluster eller sämre avkastning än förväntat.”
