Tove Lifvendahl:
Förfäran måste omvandlas till handlingskraft

Tove Lifvendahl

Fjorton människor har hittills mist livet, och ett 100-tal är skadade efter terrorattackerna i Spanien. Misstänkta gärningsmän har dödats, fyra sitter gripna, andra är på fri fot. Islamiska staten har tagit på sig dådet. UD har inga uppgifter om dödade eller skadade svenskar.

Sammanfattningarna av de återkommande terrordåden har blivit rutin på nyhetsredaktionerna. Ett vanligt samtalsämne som hörs på pendeltåg och i fikarum är svårigheten att handskas med den frånstötande känslan av att bli avtrubbad, eller åtminstone inte längre förvånad.

Vi vet att attackerna kommer att fortsätta, och som terrorexperten Peter R. Neumann förklarat är det sannolikt att islamistisk terror och jihad fortsätter, även om Islamiska staten besegras. Al-Qaida dog inte med Osama bin Laden. Islamiska staten behöver förstås som en terrorrörelse, inte en traditionell medlemsförening.

Så frågan är, även denna gång, vad gör vi för att bättre hantera detta faktum – både när det gäller förebyggande och repressiva åtgärder? Numera är det svårare att ta sig in på Drottninggatan i Stockholm med ett större fordon. Det blev en dyrköpt kunskap.

Uttalandena de politiska ledarna gör påminner om nidbilden som tv-journalisten David Frost en gång tecknade av helvetet, baserad på olika länders förmodade svagheter. Nyhetssvepen ger en ögonblicksbild av karaktärsbeskrivningar om både ämbete och person.

USA:s president Donald Trump: Var tuffa och starka, vi älskar er!

Rysslands president Vladimir Putin: Behov av genuint enande i hela världssamfundet.

USA:s utrikesminister Rex Tillerson: Vi ska hitta er och ställa er inför rätta.

Spaniens premiärminister Mariano Rajoy: Terrorister kommer aldrig att besegra ett enat folk.

Storbritanniens premiärminister Theresa May: Vi står vid Spaniens sida.

Tysklands förbundskansler Angela Merkel: Motbjudande attack.

Frankrikes president Emmanuel Macron: Fortsätter stå enade och beslutsamma.

FN-chefen António Guterres: FN visar solidaritet med den spanska regeringen.

Sveriges statsminister Stefan Löfven: Jag förfäras. Vi följer utvecklingen noggrant.

Att bli förfärad över ond, bråd död är en normal och mänsklig reaktion. Men det räcker inte. Och i Sverige är det alltjämt lagligt att vara medlem av en terrorsekt som IS. Frågan befinner sig under snabbutredning, som presenteras den 15 december, men illustrerar hur långt efter i bakvattnet vi skvalpar.

Det är inte rimligt att den svenska grundlagsskyddade föreningsfriheten fungerar som skyddsvall för celler tillhörande en rörelse som syftar till andras förintelse. Utan tydlighet på den punkten spelar det förmodligen mindre roll hur många betongsuggor vi placerar ut.

Detta är Tove Lifvendahls nyhetsbrev, som går att få gratis direkt i inkorgen. Du hittar alla våra nyhetsbrev på svd.se/nyhetsbrev.
