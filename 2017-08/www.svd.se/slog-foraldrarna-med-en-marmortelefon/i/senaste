Slog föräldrarna med en marmortelefon

TT

Mannen slog ner sin pappa och knuffade omkull mamman. Sedan misshandlade han båda föräldrarna med en marmortelefon som fanns i hemmet. Nu åtalas 47-åringen för bland annat grov misshandel och brott mot knivlagen, skriver Jönköpings-Posten.

Misshandeln inträffade i föräldrarnas lägenhet i Jönköpingstrakten. I polisförhör har pappan och mamman samstämmigt berättat att sonen var onykter när han kom på besök och bråk uppstod. Pappan fick bland annat skador i ansiktet och mamman en bula i bakhuvudet i samband med misshandeln.

47-åringen hävdar att han agerat i självförsvar och att pappan skulle ha attackerat honom. Mannen är tidigare dömd för narkotikabrott och åtalades i somras för att ha rånat ungdomar på öl.
