”Per Bolund, bryt upp bankoligopolet!”



Storbankernas vinster var 92 miljarder kronor 2016. De fortsätter med höga vinster på 28 miljarder och 29,6 miljarder under första respektive ­andra kvartalet 2017. De siktar på avkastning på sitt egna kapital om minst 15 procent. En orimlig nivå i en ekonomi som växer med några procentenheter och där räntorna ligger nära noll och vissa till och med på minus. Inflationen är mycket låg.

Ett tag argumenterade bankerna för att de behövde ha så stora vinster för att bygga buffer­tar inför framtiden. Men vinsterna ­används främst till att dela ut pengar till aktie­ägarna. Vi är ingen myndighet, utropade vd:n för Swedbank när hon presenterade den senaste kvartalsvinsten. Hon nämner inte att bankens äventyr tidigare lett till att de överlevt i myndigheterna famn när bankens egna kapital visade sig otillräckligt.

Bonusar och andra ersättningar ligger ­extremt högt i finanssektorn jämfört med ­andra branscher. Forskning visar att detta inte beror på att de som arbetar där är mer begåvade än andra. En förklaring kan vara att de ”sitter närmast grytorna”, säger professor Per Strömberg, professor i finansiell eko­nomi.

Detta beror på att det finns ett tyst avtal att inte konkurrera med varandra. Ett oligopol. Så länge avtalet inte finns på papper eller kan dokumenteras så är det inte straffbart. Förre finansministern Anders Borg kritiserade bankerna för deras vinster och marginaler. Han kallades populist. Bankerna kämpade för sina vinster.

De höga vinsterna i bankoligopolet har lett till att den nuvarande regeringen lanserat olika metoder att höja beskattningen och avgifterna på bankerna. Bankerna hävdar att sådant kommer att slå emot kunderna i form av högre avgifter och låneräntor. Dessutom kommer det att leda till hårdare rationaliseringar och avskedanden av personal. Annars sjunker ju vinsterna!

På likartat sätt argumenterar bankerna mot försök att höja kraven på kapitalbuffertar. Eftersom de skall ha så hög avkastning på sitt kapital så drabbar det kunderna. Ban­kerna räknar ut att ökade kapitalbuffertar slår kraftigt mot tillväxt och sysselsättning i hela ekonomin. Det beror på deras höga vinstmål.

Bankföreningens argumentation visar därmed i själva verket att deras höga avkastningskrav hämmar tillväxt och investeringar. De bygger dessutom en miljö för kreditprövning där bankerna tenderar att ställa orim­liga avkastningskrav på vanliga företag.

Finansinspektionen och regeringen tassar fram och vågar inte tala klarspråk om bank­oligopolet.  Finansinspektionen talar vagt om att det finns ”oförklarade” höjningar i marginalerna för bolån. Men man kommenterar inte att redan ursprungsnivån är för hög. Finans­inspektionen undviker att diskutera bankoligopolet. Allmänheten uppmanas att förhandla om sina boräntor. Men varnas samtidigt för att bankerna kan lura in dem i dyra fonder som gör att bankerna ändå tjänar på det hela. Bankerna glider ur diskussionen genom att diskutera bostadspolitiken och ställa krav på politikerna.

Bankkunderna lämnas ensamma. Vi behöver en mer frimodig diskussion om bank­oligopolet och hur man kan motverka det. Målet skall vara att öka konkurrensen, kundnyttan och därmed få en tillväxtbefrämjande finansmarknad.

En viktig orsak till bankernas vinster är att de sedan länge har höga marginaler för bolån. Dessutom har de höjt dessa marginaler. Staten har en mycket påtaglig möjlighet att öka konkurrensen om bolån genom att använda sig av bostadslåneföretaget SBAB. Ett företag som enligt sin instruktion skall låna ut till rela­tivt lågt belånade fastigheter.

Förre finansmarknadsministern Peter Norman kritiserade de höga finansiella målen för statliga företag och justerade ner dem så att de skulle bli långsiktigt hållbara. Men det fanns ett motstånd i regeringen för att det skulle medföra att staten skulle konkurrera med privata företag. Så nedjusteringen blev ett första men otillräckligt steg. För SBAB har målet satts till att avkastningen på kapitalet skall vara minst 10 procent. Det är ett mycket högt mål. Och formuleringen ”minst” säger att det gärna skall överträffas. En anledning är nog att man ville sälja ut SBAB till någon privat aktör. Då ville man anpassa målet till det rådande oligopolet. Inte öka konkurrensen.

En stolt vd visar en avkastning på 12,3 procent under 2016 – ”det bästa året någonsin”. En bra affär för staten eftersom staten lånar till under 1 procent. SBAB delar ut 40 procent av vinsten. SBAB har blivit en del av oligo­polet samtidigt som staten talar om behovet av konkurrens. Ännu ett exempel på stuprörs­tänkande i politiken. Och SBAB ”ägs ­ytterst av svenska folket och utgör en betydande del av svenskt näringsliv”, deklarerar man.

SBAB kan spela en viktig roll genom att på ett handfast sätt tillföra en sund konkurrens och hållbarhet med bättre låne- och spar­räntor. Detta gör man bäst genom att sätta ett rimligt mål för avkastning. Långsiktigt globalt uppgår avkastningen i reala termer på börsen till cirka 6 procent.  Det är ett genomsnitt som innefattar högavkastande riskfyllda investeringar samt mer lågavkastande trygga alternativ.

Ett mål väl under 6 procent realt sett vore rimligt att sätta för SBAB som har till uppgift att ha en försiktig, ansvarsfull utlåning. Detta skulle i ett slag tillföra konkurrens och på sikt underlätta för Riksbanken att återgå till normala räntenivåer. Uppgiften skall heller inte vara att överträffa målet för då glider man successivt in i oligopolet. Sedan kvarstår ledningens uppgift att se till att man driver effektiviseringsarbetet så att det lägre avkastningskravet kommer ”folket” tillgodo.

”Jag förstår att det sticker i ögonen på många”, säger finansmarknadsminister Per Bolund (MP) om bankvinster och boräntor (DN 9/5). Han har rätt. Men han har också möjlighet och ansvar att göra något åt det ­genom att ändra ägardirektivet till SBAB och bryta bankoligopolet. Detta bör sedan komplet­teras med en aktiv konsumentpolitik och analys av oligopolet.

Thomas Franzén

f d riksgäldsdirektör och f d vice riksbankschef
