Extrema översvämningar väntas i USA

Johanna Cederblad

– Återhämtningen efter den här katastrofen kommer att ta flera år, säger Brock Long vid den amerikanska beredskapsmyndigheten Fema till MSNBC.

Orkanen Harvey lugnade sig när den rör sig in över Texas – men förstörelsen har ändå bara börjat, säger experter. Enligt orkancentret NHC kommer regnandet att fortsätta i flera dagar, med totalt mer än en meter regn och kraftiga översvämningar även i inlandet, det säger Eric Blake, orkanspecialist vid NHC.

Precis innan Harvey slog till mot kusten uppgraderades orkanen till kategori 4 med vindar strax under 60 meter per sekund. Sedan dess har vindarna mojnat och orkanen klassas som kategori 1, enligt NHC.

Från de drabbade städerna kommer rapporter om tak och väggar som kollapsat men hur stora skador Harvey orsakat är än så länge oklart. Det finns ännu inga uppgifter om att någon omkommit, men många människor har evakuerats och bland annat Röda Korset har öppnat upp härbärgen för de drabbade, berättar guvernör Greg Abbot i Texas vid en presskonferens. Han har utökat katastrofläget till att omfatta ytterligare 20 län, samt tagit in 1 800 militärer för uppsöknings- och räddningsoperationer.

"Det här blir nu en dödsfarlig händelse i inlandet", skriver Brock Long vid Fema, på Twitter.

Städer från norra Mexiko till Louisiana förbereder sig för översvämningar, uppger NHC, som varnar för att Harvey skapar potential för "livshotande och ödeläggande" översvämningar.

Bensinpriset har stigit i takt med att många bensinstationer längs kusten i Texas har fått slut på bensin då tusentals människor flyr. Stormen har stängt 24,49 procent av Mexikanska golfens oljeproduktion, uppger regeringen.

Så många som 5,8 miljoner människor tros finnas i stormens väg.

Myndigheterna i Texas planerar att flytta 4 500 fångar från tre fängelser, av rädsla för att de ska översvämmas.

Runt 20 000 passagerare på kryssningsfartyg i Mexikanska golfen väntar ut stormen ute till havs.
