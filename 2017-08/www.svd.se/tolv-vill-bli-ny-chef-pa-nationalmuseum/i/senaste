Tolv vill bli ny chef på Nationalmuseum

TT

Åtminstone tolv personer har sökt tjänsten som ny chef och överintendent på Nationalmuseum i Stockholm. Kulturdepartementet avslöjar dock inte aspiranternas namn, utan hänvisar till sekretessen som råder kring jobbansökningar sedan några år tillbaka.

Regeringen valde att inte förlänga den nuvarande chefen Berndt Arells förordnande som går ut vid årsskiftet. Enligt Matilda Berggren, tillförordnad enhetschef på kulturdepartementet, sker tillsättningen av den nya chefen "så fort som möjligt". Vem det blir avgörs dock av regeringen.
