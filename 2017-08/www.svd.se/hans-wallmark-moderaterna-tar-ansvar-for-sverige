2017-08-22T05:30:00.000Z

Hans Wallmark: Moderaterna tar ansvar för Sverige



En tredje försvarsuppgörelse har slutits mellan oppositionspartier och den rödgröna minoritetsregeringen. Moderaterna och Centerpartiet har medverkat till att försvaret tillförs 2,7 miljarder kronor för 2018. För att ingen tvekan ska råda om planeringsförutsättningarna hos de myndigheter inklusive Försvarsmakten som får mer pengar, är det självklart att det även ges försäkringar om samma nivåer för 2019 och 2020 i de delar uppgörelsen berör.

Samtidigt har det varit viktigt att inte sluta en treårsöverenskommelse. Det finns nämligen all anledning givet exempelvis större materielprojekt och andra utmaningar inom försvars- och säkerhetsområdet att bereda sig på ännu högre nivåer för kommande år.

Förstärkningen för 2018 innebär att den operativa förmågan i krigsförbanden ökas och den samlade förmågan i totalförsvaret stärks. Överbefälhavaren har också i en kommentar välkomnat uppgörelsen och den nya nivån, men har samtidigt pekat på behovet av att säkra Sveriges relativa förmåga bortom 2020. Det finns all anledning att dela ÖB:s bedömning.

Den tredje uppgörelsen bygger ju dessutom i mycket stor utsträckning på det underlag som Försvarsmakten har lagt fram.

Att en ny försvarsöverenskommelse kunde komma på plats var helt nödvändigt. Säkerhetsläget i Sveriges närområde fortsätter att försämras och även i andra delar av världen går utvecklingen åt fel håll, vilket även påverkar Sverige. Om Moderaterna hade valt att stå utanför är risken överhängande att försvaret skulle ha fått betydligt mindre resurser. Detta hade inte varit acceptabelt i den oroliga omvärld vi nu befinner oss i.

Försvarsuppgörelsen gör att försvarsbeslutet som gäller från och med den 1 januari 2016, och som fem partier stått bakom, säkerställs och uppfylls samt att försvarets operativa förmåga stärks här och nu.

Det betyder dock inte att vi kan sitta nöjda och tro att arbetet är klart. Denna uppgörelse är i likhet med de tidigare olika steg på en trappa som måste leda uppåt för att stärka Sveriges försvarsförmåga.

Från Moderaternas sida ser vi ett antal viktiga åtgärder, utöver de som ingår i uppgörelsen, och som måste tas ställning till i relativ närtid. Det handlar bland annat om ett tidigarelagt införande av det nya medelräckviddiga luftvärnet, anskaffning av ny luftburen radarspaningsförmåga och beslut om att eventuellt behålla ett antal Jas Gripen C/D parallellt med att den nya E-versionen införs. Nästa generations ytstridsfartyg och förbättrade villkor för Försvarsmaktens personal är ytterligare frågor som är centrala.

Försvarsuppgörelsen innehåller dock att antal konkreta åtgärder, både när det gäller det militära som det civila försvaret, som kommer att stärka Sveriges försvarsförmåga. Inte minst viktigt är att totalförsvaret, inklusive det civila försvaret, nu får reella resurser för att utveckla verksamheten. Det handlar om pengar till kommuner, landsting, länsstyrelser och civila myndigheter. En delpost att lyfta fram är också mer till de viktiga frivilligorganisationerna.

Inom det militära försvaret ligger fokus på åtgärder som ökar den operativa förmågan i krigsförbanden och att samtliga krigsförband ökar sin krigsduglighet. I dag finns det mycket att göra. Detta uppnås genom en ökad övningsverksamhet och beredskap. Mer materiel tillförs också. Det gäller till exempel mängdmateriel, fordon, ledningssystem och reservdelar. Resurser tillförs för vidmakthållande av den luftburna sensorförmågan till 2020 och en förbättrad sjömineringsförmåga.

När det gäller det totalförsvaret och det civila försvaret görs satsningar för att säkerställa att kommuner, landsting, länsstyrelser och myndigheter kan fullfölja och intensifiera planeringen för civilt försvar. Försvarsmaktens regionala staber stärks. Resurser tillförs även Myndigheten för samhällsskydd och beredskap för arbetet med informationssäkerhet och psykologiskt försvar.

Sammantaget är det bra och helt nödvändiga åtgärder som nu vidtas i och med försvarsöverenskommelsen. Men, det är samtidigt viktigt att se de många ytterligare behov som finns redan efter 2018. Därför har vi från Moderaternas sida inte velat låsa överenskommelsen längre än så.

Moderaterna har nu vid tre tillfällen tagit ansvar för Sveriges försvar genom att medverka till uppgörelser som gett tillskott till försvaret. Hade inte vi suttit med vid bordet hade det med största sannolikhet blivit mindre resurser. Vi är stolta över det vi åstadkommit hittills. Nu är det dock tid att se framåt och hur försvarsförmågan kan utvecklas ytterligare. Det ansvaret kommer vi nu att ta på största allvar.

Utgångspunkten måste vara vad som är i Sveriges intresse och hur vår försvarsförmåga och motståndskraft stärks.

HANS WALLMARK

Försvarspolitisk talesperson (M)
