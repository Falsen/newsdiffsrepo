Hans Hasselbladh: Fler poliser är inte allena saliggörande



Media och politiker låter ofta dagshändelser styra prioriteringar och vägval i den offentliga sektorn med konsekvenser på lång sikt. De senaste årens utveckling av gängkriminalitet och den våg av terrorism som nyligen också nådde Sverige har fått våra politiker att utställa omfattande löften om betydande resurstillskott till polisen. Regeringen har aviserat att man vill öka antalet poliser med cirka 50 procent, en nominell ökning med cirka 10 000 anställda. Att döma av reaktionerna har förslaget brett stöd i riksdagen.

Det är oklart vilka analyser som ligger till grund för detta vägval. Det finns mycket som tyder på att svensk polis har betydande interna problem sedan flera decennier. Förutom det kaos som den senaste omorganiseringen skapat, finns en långsiktig tendens att andelen uniformerad polis i yttre tjänst sjunker. Fler poliser ägnar sig åt ”metaverksamheter” i form av lednings- och policyarbete av tveksamt värde för kärnverksamheten. Alltför många poliser lämnar yttre tjänst vid några och trettio.

Den driften bort från kärnverksamheten är inte unik för polisen, forskaren Patrik Hall har påvisat liknande tendenser i andra statliga verksamheter. En radikal ökning av antalet poliser kan möjligen ses som en kompensation för den långsiktigt sjunkande uteffekten. Men den föreslagna ökningen är också en möjlighet att skapa nya förmågor, som den befintliga polisorganisationen inte kan hantera, även om dess numerär skulle öka.

Polisorganisationen konfronteras ständigt med ett oförutsägbart debatt- och policyklimat som skapar snabbt skiftande prioriteringar mellan olika uppgifter samtidigt som en rad nya typer av brott måste hanteras. Organiserad brottslighet och terrorism kräver storskaliga polisoperationer som inte liknar de som har varit gängse i svenskt polisväsende.

Därtill finns nu ett helt nytt spektra av hot mot den yttre säkerheten, som i sina första steg uppenbarar sig som brottslighet – attentat, demonstrationer och oroligheter som styrs av främmande makt, cyberterrorism som slår ut vitala samhällsfunktioner, civila ömsar skinn och uppträder som specialförband i tjänst för sin hemnation. Mönstret är känt från flera samtida konflikter i Europa och utgör ett särskilt allvarligt hot för ett land med en liten försvarsmakt, stor yta och en säkerhetspolitisk ställning där man inte självklart kan räkna med snabbt militärt stöd från NATO.

Många europeiska länder har en stor kontingent poliser som är tilldelade särskilda uppgifter, poliser som saknar motsvarighet i Norden och Storbritannien. Det är till exempel Carabinieri i Italien, Gendarmerie nationale i Frankrike och Bundespolizei i Tyskland. Den typen av polisenheter kännetecknas av mycket hög kompetens och bred användbarhet. De kan snabbt skifta mellan småskaliga, mer reguljära polisuppgifter och storskaliga insatser som skyddar nationens säkerhet.

Den radikala ökning av polismaktens resurser som nu förefaller ha brett stöd bland de politiska partierna skulle delvis kunna användas till att skapa en ny typ av mångsidigt användbar polisstyrka.

Sådana ”inrikestrupper” är brett användbara och kan användas i vitt skiftande uppgifter, de kan hantera allt från vanliga trafikkontroller på det nationella vägnätet till storskaliga uppgifter som att återta en hamn från ”civila tekniker” som plötsligt uppträder beväpnade, iklädda gröna uniformer utan nationsbeteckning. Den nu problematiska gränszonen mellan inre och yttre säkerhet får en stark och robust lösning. Det blir möjligt att snabbt höja beredskapen på gator och torg, på järnvägsstationer, flygplatser och hamnar och att skydda nationellt vitala produktionscentra.

Den typen av polistrupper har utbildning för att lösa sådana uppgifter men kan också lösa vanliga polisiära uppgifter, särskilt krävande sådana. I en krissituation med oklara företecken kan regeringen snabbt och steglöst höja beredskapen och förstärka försvaret mot inre och yttre hot.

Inrikestrupper lyder regelmässigt under landets justitie- eller inrikesdepartementet, vilket kan skapa problem i ledningen av försvaret av den yttre säkerheten. Men det samordningsproblemet har bedömts vara hanterbart i många länder och är i sig inte ett argument mot en ny typ av förmåga i försvaret av svensk inre och yttre säkerhet.

Svenska inrikesstyrkor av samma omfattning som länderna på kontinenten skulle motsvara mellan 1500 och 2000 anställda. Det skulle utgöra en begränsad del av den planerade expansionen av polisväsendet men påtagligt höja förmågan att hantera de nya hoten mot den inre och yttre säkerheten.

Tanken på svenska inrikestrupper får säkert många att associera till Spanien under Franco och allehanda spöken från Europas historia. Men det finns knappast någon sansad person i Förbundsrepubliken som betraktar Bundespolizei, eller i Frankrike gendarmeriet, som ett hot mot demokratin. Hotet mot demokratin finns i att en liberal demokrati som inte vågar skapa de resurser som krävs för att säkerställa folkstyrets integritet och befolkningens säkerhet i en tid av nya hot.

HANS HASSELBLADH

Professor i företagsekonomi

Örebro universitet
