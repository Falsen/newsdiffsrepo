Familj på sex personer dränktes i sin bil

TT

Familjen försökte fly det stigande vattnet när deras vita skåpbil fastnade i leran och sedan drogs med av en flodvåg. Föraren kunde kasta sig ut, men två äldre personer och fyra barn, den yngsta sex år, blev kvar i bilen.

– Våra värsta farhågor har besannats. Vi har totalt sex bekräftat döda i bilen, säger Ed Gonzales, sheriff i Harris county vid en pressträff, enligt AFP.

Andra klarade sig mirakulöst, bland dem en treårig flicka som hittades fastklamrad vid sin drunknade mor i en kanal i sydvästra Texas i tisdags. Mammans bil hade fastnat på en översvämmad parkering och hon försökte med flickan vid handen sätta sig i säkerhet till fots när vattnet svepte bort dem, enligt nyhetsbyrån AP. Sjukhuset rapporterar att flickan snart ska kunna återförenas med anhöriga.

Monsterstormen Harvey drog på onsdagen in över land på nytt, fem dagar efter att den med orkanstyrka vräkte in med skyfall över Texaskusten. Den här gången ligger tyngdpunkten på delstaten Louisiana, som inte väntas drabbas lika hårt som grannstaten Texas.

Minst en fjärdedel av Harris county, som omfattar Houston med omgivningar, står under vatten, enligt lokala myndigheter.

Federala katastrofmyndigheten Fema säger att över 30 000 människor kunnat inhysas i de runt 230 nödcenter som upprättats i Texas. Men människor som tagit sin tillflykt till ett kommuncenter i Port Arthur öster om Houston fick evakueras på nytt på sedan vattnet började stiga, rapporterar CNN.

Medan regnandet fortsatte i Louisiana och delar av Texas så sken solen i Houston på onsdagen, och flygplatserna väntades öppna igen. Men Texasguvernören Greg Abbott varnade för att det värsta kanske inte är över än för sydöstra Texas.

Sedan ovädret började har över 8 500 människor undsatts av Nationalgardet och räddningsarbetet fortsätter. Frivilliga från hela Texas har skyndat till hjälp, många med en båttrailer på släp efter bilen.

De senaste dagarnas svåra oväder har satt ett nytt amerikanskt regnrekord. En enskild storm har aldrig tidigare fört med sig lika mycket nederbörd till den amerikanska kontinenten.

– Systemet är gjort för att klara stora regnmängder, men det här är exceptionellt, säger Astrid Marklund, honorär generalkonsul för Sverige i Houston.

Astrid Marklund befinner sig i sitt hem i Houston. För två dagar sedan nådde vattnet fram till tröskeln, men det har sjunkit undan på hennes gata.

– Det här är det största som hänt i Houston. Den här stormen har effekt på sju miljoner människor.

Det är svårt att ta sig in och ut ur staden, berättar Marklund.

– Man kommer inte upp på några av de stora vägarna. Påfarter och avfarter är översvämmade. Man får hålla sig i sitt område.

I mångmiljonstaden Houston råder utegångsförbud nattetid mellan midnatt och klockan fem på morgnarna. Det gäller till dess att "det inte längre behövs". Plundring har förekommit, enligt stadens polischef Art Acevedo.

– Vi har haft beväpnade personer som under gårdagen rånat människor, och gjort dem till offer ännu en gång, säger han, enligt AFP.
