Nattligt utegångsförbud i Houston

TT

Omkring 10 000 människor har hittills evakuerats till en mässhall i Houston, säger stadens borgmästare Sylvester Turner. Vissa kommer att flyttas till en inomhusarena, skriver Reuters.

Just nu är det uppehåll i mångmiljonstaden, men stormen Harvey väntas ta nya tag i Texas på onsdagen.

– Vi har uppmanats stanna hemma för att vara ur vägen för räddningsinsatserna, säger Astrid Marklund, honorär generalkonsul för Sverige i Houston, till TT.

Ett utegångsförbud har utfärdats efter mörkrets inbrott i Houston, enligt Turner. Det ska gälla mellan klockan 22 och klockan 5.
