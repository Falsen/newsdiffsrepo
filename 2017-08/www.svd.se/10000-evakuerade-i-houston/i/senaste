Harvey drar in över Louisiana – och försvagas

TT

Uppemot 30 personer befaras ha mist livet till följd av stormen och de extrema vattenmassorna, rapporterar New York Times och hänvisar till lokala myndigheter. Men uppgifterna om hur många liv stormen tagit varierar.

De senaste dagarnas svåra oväder har satt ett nytt amerikanskt regnrekord. En enskild storm har aldrig tidigare fört med sig lika mycket nederbörd till den amerikanska kontinenten.

– Systemet är gjort för att klara stora regnmängder, men det här är exceptionellt, säger Astrid Marklund, honorär generalkonsul för Sverige i Houston.

Harvey kom åter in över land strax väster om staden Cameron i Louisiana, enligt det amerikanska orkancentret NHC. Louisiana ligger öster om det hårt drabbade Texas. Men stormen har försvagats och Louisiana förväntas inte drabbas av samma extrema nederbörd, enligt vädertjänsten NWS.

Städerna längs Texas kust kommer att ta lång tid att återställa – i Houston har mellan 30 000 och 40 000 hus drabbats av stormen och 4 000 hus har översvämmats, enligt lokala myndigheter. Men nu ska den värsta faran för översvämningar ha passerat.

På tisdagseftermiddagen hade det regnat omkring 130 centimeter vid Cedar Bayou, öster om Houston, sedan stormen slog till mot området i fredags kväll lokal tid. Det tidigare rekordet på 122 centimeter sattes efter den tropiska stormen Amelia 1978.

I mångmiljonstaden Houston råder utegångsförbud nattetid.

Astrid Marklund befinner sig i sitt hem i Houston. För två dagar sedan nådde vattnet fram till tröskeln, men det har sjunkit undan på hennes gata.

– Det här är det största som hänt i Houston. Den här stormen har effekt på sju miljoner människor.

Det är svårt att ta sig in och ut ur staden, berättar Marklund.

– Man kommer inte upp på några av de stora vägarna. Påfarter och avfarter är översvämmade. Man får hålla sig i sitt område.

På det svenska konsulatet saknas vatten och el, men det finns i Astrid Marklund hem.

– Vi har uppmanats stanna hemma för att vara ur vägen för räddningsinsatserna. Det är utegångsförbud efter mörkrets inbrott för att hålla nere kriminalitet, säger hon, och fortsätter:

– Farorna just nu är att det har regnat så mycket att floder svämmar över på vägen till havet. Jag är orolig för liv som går till spillo.

Dammar i utkanten av Houston är fyllda till bristningsgränsen med regnvatten och har börjat svämma över.

Utegångsförbudet i staden gäller mellan midnatt och klockan fem på morgnarna. Det gäller till dess att "det inte längre behövs". Plundring har förekommit, enligt stadens polischef Art Acevedo.

– Vi har haft beväpnade personer som under gårdagen rånat människor, och gjort dem till offer ännu en gång, säger han, enligt AFP.

Omkring 10 000 människor har hittills evakuerats till en mässhall i Houston, enligt borgmästaren. Vissa kommer att flyttas till en inomhusarena.

Utöver de redan evakuerade har människor nära en fabrik i Houstonområdet tvingats lämna sina hem på grund av risk för utsläpp av kemikalier. Evakueringen görs som en försiktighetsåtgärd, eftersom fabriken översvämmats.
