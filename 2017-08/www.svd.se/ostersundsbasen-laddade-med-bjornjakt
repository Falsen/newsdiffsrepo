Östersund klart för Europa League: ”Obeskrivligt”

TT

Daniel Kindberg laddade upp för matchen med björnjakt tillsammans med Paok Thessalonikis ordförande under dagen.

– Jag fick nån känsla där. Orkar jag mer än han här på kullarna så är det kanske ett tecken, säger en märkbart tagen Kindberg.

Nu väntar minst 20 miljoner kronor till klubben som grundades 1996 och snart avslutar sin andra allsvenska säsong.

– Jag är så stolt över tränare, spelare och hela truppen. Det är obeskrivligt det vi gör.

Han har hånats mycket för att han sagt att laget ska ut i Europa. Nu tar fler honom på allvar när han sätter upp nya mål.

– Vi ska gå vidare från gruppen. Det blir fantastiska matcher och vi ska spela här i februari också. Sextondelen spelar i mars, säger han.

Men helt planlagd verkar han inte vara.

– Jag ville inte jinxa det här så jag har inte bokat något flyg till Monaco för fredagens lottning. Så nu får jag åka ner till Stockholm i natt och försöka hitta nåt flyg. Men Karl-Erik Nilsson från förbundet messade mig och sa att vi ses vid lottningen på fredag, han tippade att vi skulle vinna med 2–0, skrattar han.

Det har pratats mycket om försäljning av framför allt Saman Ghoddos senaste tiden. Om laget slås ut.

– Ingen ska säljas. Då ska det vara något riktigt galet bud från en riktigt stor klubb, fastslår Kindberg.

Vad betyder intäkterna som ni nu får?

– Det är som jag sagt förut, det gör att vi snabbare och säkrare kan nå våra mål och vinna allsvenskan och ta oss till Champions league. Vi ska bygga vidare på det vi har skapat, det som gör att vi slår ut Paok som har en omsättning på 300–400 miljoner.
