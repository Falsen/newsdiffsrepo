”Acceptera inte oskickliga lärare på högskolan”



I dagarna börjar studenter runt om i landet på i vissa fall sina allra första högskolestudier. Har dessa tur möter de någon av de eldsjälar som aktivt arbetar för att skapa en lärandemiljö med pedagogik framkant. Dessvärre vittnar studenter gång på gång om att de inte möter en akademi som på ett tillräckligt sätt främjar deras lärande. Trots kvalitetssäkringssystem och nationella rekommendationer som ställer höga krav har Sverige lång väg att gå när det kommer till högskolepedagogisk utveckling. Tillsammans är Lärarförbundet Student och Sveriges förenade studentkårer en stark röst för alla studenters rätt att att mötas av kompetent och pedagogiskt skicklig undervisande personal. Den rätten kan aldrig någonsin kompromissas bort.

Högre utbildning ska alltid vara av hög kvalitet. Detta är inte något som kan stanna vid en lagtext, utan är i högsta grad en rättighets- och jämlikhetsfråga för alla studenter. Framtida lärare behöver didaktiskt kunniga undervisare som utgör starka förebilder. Framtida samhällsbyggare måste mötas av personal som tydligt sätter lärande i första rummet. Utan dessa viktiga komponenter i form pedagogiskt skicklig undervisande personal, är det svårt (om inte omöjligt) att uppnå hög kvalitet på Sveriges universitet och högskolor.

Landets lärosäten besitter stor autonomi och har själva ett stort ansvar för att garantera utbildningarnas kvalitet och att undervisande personal är pedagogiskt skicklig. De tillvägagångssätt som finns för att ta ansvar är många, och som stöd finns gemensamma rekommendationer, exempelvis för krav på högskolepedagogisk utbildning, något som i längden är en förutsättning för att uppnå ett akademiskt lärarskap. Trots det visar flera översikter att det finns stora skillnader mellan lärosätena. Sveriges universitets- och högskoleförbund, SUHF:s senaste tematiska översyn av kriterier som används vid anställningar visar att pedagogisk skicklighet inte nämns som meriterande i 160 av 350 fall. Det är oacceptabelt.

Precis som samhället inte accepterar pedagogisk oskicklighet hos lärare i grundskolan ska det inte heller accepteras i högre utbildning. Alla studenter ska mötas av kompetent och pedagogiskt skicklig personal. För att nå dit ser vi att följande förändringar är nödvändiga:

• Lärosäten måste lägga större fokus på hur de arbetar med högskolepedagogisk skicklighet och ett studentcentrerat lärande i kvalitetssäkringsarbetet.

• Lärosäten måste bli bättre på att följa de gemensamt framtagna rekommendationerna gällande mål för behörighetsgivande högskolepedagogisk utbildning. Undervisande personal måste ges incitament för att kontinuerligt utveckla sin pedagogiska skicklighet och det akademiska lärarskapet i stort. Det är också av stor vikt att alla lärosäten har en faktisk definition av pedagogisk skicklighet.

• Ett nationellt ansvarstagande för studenters lärande behövs. Regeringen bör ge en myndighet i uppdrag att samordna och främja högskolepedagogisk utveckling på landets lärosäten.

Kvalitet i högre utbildning skapas inte genom gnäll på studenter och deras förkunskaper. Det skapas genom skicklig undervisning och kunskapsutvecklare som sätter studentens lärande i centrum. Nyckeln för ett starkt lärande kräver inte bara en gemensam lägsta nivå, utan även att vi värnar om och utvecklar kompetensen hos de som undervisar och stärker studenter.

De studenter som i dagarna påbörjar höstens studier är inte bara morgondagens samhällsbärare utan också framtidens utvecklare av akademin. Det kräver investeringar som inte förlitar sig på eldsjälar och direkt gynnar studenternas lärande. Att satsa på pedagogisk skicklighet är att satsa på framtiden och morgondagens kunskapssamhälle.

Charlotta Tjärdahl

ordförande Sveriges förenade studentkårer, SFS

Matilda Gustafsson

ordförande Lärarförbundet Student
