Läsare om solförmörkelsen på Gotland 1954: ”Kolsvart”

Johan Lindberg

Uppmärksamheten var mycket stor i Sverige inför solförmörkelsen i juni 1927. I SvD finns en hel del artiklar i ämnet månaderna före händelsen. Svenska Dagbladet hade även ordnat ett extratåg från Stockholms Centralstation för intresserade läsare. ”De samlades för färden till Undersåker där man hoppades få uppleva 37 spännande sekunder: Solförmörkelsens kulmen”, står det i tidningen samma dag som solförmörkelsen ska ske.

Dagen efter konstateras att solförmörkelsen blev en besvikelse i Stockholm: ”En liten beslöjad glimt av solskivan just när förmörkelsen höll på att kulminera – det var utbytet för de stockholmare som gjort sig besvär att stiga upp den tidiga onsdagsmorgonen”.

På andra håll i Sverige blev det desto större succé, bland annat i Jämtland där SvD-resenärerna befann sig, vilket skildras målande i en artikel. ”Man hörde en mängd olika språk från jämtskan och norskan till bräkig amerikanska, franska och tyska. Plötsligt hörde man som ett sus genom åskådaremassorna: Nu... Förmörkelsen började med en liten inskärning i solskivans högra kant. Filmkamerorna surrade och spänningen steg med varje minut. Det blev så förunderligt tyst bland mängden och bananförsäljarna glömde av sin kommers”.

”Och så kom det underbara – de få sekunderna då förmörkelsen var total. Uttrycket är alltför fascinerande för att kunna beskrivas med ord. Några sekunder av förtätad ragnarökstämning. Kylan lägger sig som en kall hand över jorden”, skrev SvD-reportern som senare i artikeln även konstaterar att solen stekte på de närvarande efteråt.

Men bevakningen skulle vara ännu mer intensiv vid nästa solförmörkelse – år 1945.
