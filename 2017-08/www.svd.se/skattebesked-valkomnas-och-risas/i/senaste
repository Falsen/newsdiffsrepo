Skattebesked välkomnas och risas

TT

Att regeringen slår i backen om "entreprenörsskatten", förändringen av de så kallade 3:12-reglerna som reglerar hur fåmansföretag beskattas, välkomnas av Företagarna.

– Det är bara tråkigt att det sker under galgen. När man lyssnar på Magdalena Andersson så handlar det inte om att hon själv har kommit till insikt om att det här skulle slå mot skapandet av nya jobb, tillväxt och därmed nya skattekronor, säger Günther Mårder.

Finansminister Magdalena Andersson säger att 3:12-förändringarna i huvudsak skulle påverka "den rikaste procenten". Men det avfärdar Mårder.

– Det är inte korrekt, det är en verklighetsförvridning. Det gör man för att man har politiska syften med det, säger han.

Även Svenskt Näringsliv välkomnar regeringens reträtt och pekar på undersökningar som visar att fyra av fem jobb skapas i mindre företag.

Från fackligt håll välkomnar TCO är att regeringen stoppar begränsningen av hur brytpunkten för statlig skatt räknas upp, vilket enligt organisationen skulle innebära att 80 000 fler skulle få över 50 procent i marginalskatt.

"Jag hoppas att Alliansen nu också stämmer ned tonläget och att detta kan vara inledningen på ett arbete för en bredare skattereform", säger TCO:s ordförande Eva Nordmark i ett pressmeddelande.

Jubel hörs också från klimataktivister och miljörörelsen – för att regeringen väljer att gå vidare med den omdebatterade flygskatten, i något modifierad form.

"Att flyga är det snabbaste sättet att steka planeten. Svenskarnas flygande skapar mer utsläpp än hela den svenska personbilsflottan och det ökar kraftigt varje år", säger Gunnar Lind, klimatpolitisk talesperson för Greenpeace i Sverige.

Naturskyddsföreningen kallar beskedet för en seger.

"Åtgärden har inte bara stöd i vetenskapen och opinionen, det är en viktig signal om att vi måste sluta subventionera klimatproblem", säger föreningens ordförande Johanna Sandahl i ett uttalande.

Även Günther Mårder är försiktigt positiv till vad han anser är "en viss insikt" från regeringen, när flygskatten modifieras för de delar av landet där det finns få alternativ till flyget.

– Däremot är det en flygskatt som inte stimulerar flygbolagen till att vilja uppdatera sina flottor. Skatten är precis densamma för ett flygplan som släpper ut kanske hälften och behöver en tredjedel så mycket bränsle som ett 20–30 år gammalt plan, säger han.
