Erik Thyselius:
Missvisande Putinporr i Sveriges Television

Erik Thyselius

I söndags visade SVT de två första delarna av den amerikanske regissören Oliver Stones kontroversiella filmserie ”The Putin Interviews” (alla fyra delar finns på SVT Play).

”Dokumentären” är en enda lång hyllning till Vladimir Putin och följer samma narrativ som Kreml pumpar ut i sina propagandakanaler: USA vill se ett svagt Ryssland så som det var på 1990-talet, Natos utvidgning österut var ett löftesbrott mot Sovjetunionen och annekteringen av Krim helt i enlighet med folkrätten och så vidare. Allt rena lögner, så klart.

Innan serien sändes i tv kommenterade SVT:s korrespondent Bert Sundström intervjuerna. Han medger att det är ett idolporträtt av Putin men svävar samtidigt på målet om sanningshalten i innehållet: det som visas är visserligen propaganda, men grundat på en ”faktisk verklighet”. Diskussionerna om vad Putin ljuger om och inte i filmen får föras ”efteråt”. Som konsumentinformation är utläggningen otillfredsställande och inte i närheten av vad som hade krävts för att kunna visa serien.

Det anser även SR:s tidigare Rysslandskorrespondent Fredrik Wadström som kritiserat SVT:s beslut att sända serien. Är man inte specialist på Ryssland är det omöjligt att veta när Putin inte talar sanning, säger han. I en artikel på SR:s hemsida tar Wadström upp några av de grövsta faktafelen i filmerna (14/8).

SVT Dokumentärs Axel Arnö, som köpt in Stones film, avvisar kritiken. Folk tror inte att allt Putin säger i filmen är sant, lika lite som folk tror att allt det Donald Trump säger är sant, enligt honom. Tyvärr faller jämförelsen platt då granskningen av Putin bleknar i jämförelse med bevakningen av Trump. Och om nu folk ändå inte tror på Putin infinner sig frågan varför SVT ansåg det nödvändigt att låta Sundström kommentera materialet från början?

Det här är tredje gången på drygt ett år som SVT köpt in filmer som följer Kremlregimens propaganda. Beslutet att sända ”The Putin Interviews”, Wadströms välgrundade kritik och Arnös aningslösa replik visar att SVT fortfarande inte förstått någonting av det informationskrig som Ryssland för mot Väst och vilken roll public service har i det.
