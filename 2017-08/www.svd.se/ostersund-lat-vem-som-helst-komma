Östersund får möta Bilbao i Europa League

TT

Det är dagen efter på Jämtkraft arena. De något trötta spelarna har precis bevittnat lottning till Europa League där gamla storspelarna Henrik Larsson och Eric Abidal agerade lottningsdragare och drog fram Athletic Bilbao från Spanien, Hertha Berlin från Tyskland och det anonyma Zorya från Ukraina för Östersund.

Media köar för att få prata med anfallaren Saman Ghoddos, som med sina två mål var den avgörande faktorn till att ÖFK sensationellt tagit sig vidare till gruppspelet i Europas näst finaste rum.

– Jag har inte smält och fattat riktigt ännu. Det är det största vi har gjort hittills. Jag säger hittills. När vi står där i Berlin och ska spela kanske man kommer fatta bättre vad vi åstadkommit, säger Ghoddos.

Den riktiga drömlottningen uteblev, men Saman är nöjd.

– Det blir spännande. Många suckade när vi inte hamnade i grupp E med Lyon, Atalanta och Everton. Jag tycker det är en bra lottning med bra lag.

Han har själv sagt att han skulle vilja spela i Spanien och att han tror hans spelstil passar i Tyskland.

– Nu får jag möta lite av båda. Det blir ett bra skyltfönster, för någon gång vill jag ut i Europa också.

Men nu stannar han i Östersund. I segeryran efter matchen i går stod hans agent Ferhat Cifci med blandade känslor. Han var glad för segern men hade samtidigt gärna fått göra klart en övergång för Ghoddos.

– Ja, lite så var det. Jag har berättat för honom att om vi går till Europa League så vill jag vara kvar.

De dryga 25 miljoner som ÖFK hade kunnat inbringa för den försäljningen kommer nu som intäkt för gruppspelet. Och nu krävs säkerligen 50 miljoner för att någon klubb ska få nyttja Ghoddos tjänster.

Från ett värde på en miljon till 50 på bara några år – Ghoddos individuella resa är lika imponerande som laget Östersunds.

Så visst fanns det anledning att fira de två målen. Den första euforin tillsammans med laget direkt efter matchen missade Ghoddos som skickades för dopingkontroll och inte var klar förrän 90 minuter efter matchen.

– Jag fick fira till slut. Vi gick ut och käkade och lyssnade på bra musik. Det var skön stämning. Samtidigt har vi allsvenskan på söndag och nya äventyr.

Hela familjen var på plats i Jämtland och såg matchen. Tillsammans med dem ska han nu också prata igenom valet av landslag – Iran eller Sverige.

– Vi får se hur det blir. Jag är fostrad i Sverige och känner starkt för det. Samtidigt vill Iran väldigt gärna ha med mig och vi har vår historia där.

Oavsett blir det nya stormatcher Östersund.

– Vi vill fortsätta överraska. Det var en fantastisk stämning igår och en av våra bästa matcher. Vi hade bollen hela tiden och de hade inte mycket att sätta emot.
