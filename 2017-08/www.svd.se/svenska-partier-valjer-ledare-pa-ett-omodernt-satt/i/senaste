”Svenska partier väljer ledare på ett omodernt sätt”



Jag trodde amerikansk politik var ytlig, att kampanjmöten var fulla av ballonger och glitter och att kandidaterna höll pampiga tal. Därför blev jag väldigt förvånad att mitt första kampanjmöte i New Hampshire 2008 var med trettio personer i ett litet skolbibliotek. Inte en enda ballong i sikte, och då var det ändå John McCain som senare vann republikanernas nominering, som var kandidaten vi var där för att träffa.

Bredvid mig i biblioteket satt en äldre dam. Dagen innan hade hon träffat Mitt Romney och ställt en fråga till honom om hans handikappolitik. Nu ville hon ställa samma fråga till McCain. Samma upplägg var det på kampanjmötena med Hillary Clinton och de andra. Redan mäktiga personer tävlade om att bli världens mäktigaste, men var tvungna att sig förbi en liten tant i New Hampshire först.

I år när Birgitta Ohlsson utmanade Jan Björklund om partiledarposten i Liberalerna fick jag chansen att ta detta till Sverige och genomföra det första primärvalet för partiledare. På plats i Linköping utspelade sig en liknande scen som i New Hampshire. Jag pratade med en äldre man från Norrköping, som sa att han lutade åt att rösta på Jan, men ville ge Birgitta en chans och ställa ett par frågor till henne. Det är så det funkar. Får väljare eller medlemmar direkt makt, så måste kandidaterna komma till dem, och de kommer noga utvärdera dem. Det har flera fördelar med sig.

Kandidaterna får en bra uppfattning om politikerns åsikter och det är medlemmarna som sätter agendan för vad valet handlar om. Risken för internt maktspel minskar när val avgörs öppet. Fulspel är svårt att helt få bort, men när tusentals medlemmar bestämmer, istället för ett hundratal insiders, minskar möjligheten för det. Den som väljs till partiledare får en stark förankring i partiet. Blåser det snålt, vilket det alltid gör förr eller senare, så står partiledaren stadigare. Väljarna får en bra inblick i partiet och dess åsikter. Allmänheten kan komma och lyssna på utfrågningarna i samband med primärvalen. Mediebevakningen kommer vara stor så fler än de som kommer på möten kan följa det.

Partierna har tappat medlemmar i årtionden och bland svenska folket är det bara 20 procent som säger att de känner att de har något inflytande mellan valen. Om medlemmarna är de som bestämmer vem som blir partiledare, ökar anledningen ganska kraftigt att vara med i ett parti. Primärvalet i Östergötland visade just det. Vi har aldrig haft ett mer välbesökt möte och valdeltagande var mycket högre än i provvalen, som bara är rådgivande.

Primärval är viktigt för att vitalisera svensk demokrati och inget bara vi i Liberalerna i Östergötland borde syssla med. Varje partiledare borde väljas på det sättet.

Om Moderaterna har en öppen process, med flera kandidater som tydligt berättar vart och hur de vill leda partiet, minskar risken att den som vinner går samma öde till mötes som Anna Kinberg Batra. Centerpartiet hade en halvöppen process och bara det gav Annie Lööf en betydlig stadga när det blåste snålt i början av hennes partiledarskap.

Västvärldens demokratier är under angrepp av populister, som har funnit grogrund i att väljarna känner sig utanför och med litet eller inget inflytande. Det digitala samhället har gjort det avsevärt enklare att ge både medlemmar och väljare mer makt och där ligger lösningen på problemet.

Mathias Sundin (L)

riksdagsledamot för Östergötland
