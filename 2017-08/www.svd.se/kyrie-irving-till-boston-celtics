Kyrie Irving till Boston Celtics

TT

Clevelands stjärna Kyrie Irving har skrivit på för Boston Celtics i den amerikanska NBA-basketen. Samtidigt går Bostons storstjärna Isaiah Thomas åt andra hållet.

Boston Celtics säger i ett uttalande att laget har värvat Irving i utbyte mot Thomas, forwarden Jae Crowder, centern Ante Zizic och rättigheter i draften nästa år.

Det har varit spekulationer om 25-årige Irving sedan det i juli bekräftades att han ville komma bort från Cleveland Cavaliers och lagets andra storstjärna LeBron James. Han hjälpte laget till NBA-titeln 2016 och var i år tongivande i finalserien som laget förlorade mot Golden State.

I Boston har den svenske stjärnan Jonas Jerebko spelat tidigare, men han blev nyligen klar för Utah Jazz.
