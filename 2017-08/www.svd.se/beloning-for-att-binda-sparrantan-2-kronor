Belöning för att binda sparräntan: 2 kronor

Frida Bratt

I genomsnitt fick de som satte in pengar på sitt bankkonto i juli 0,07 procent i ränta. Då räknas alla spartider, både rörliga och bundna in. Det visar färsk finansmarknadsstatistik från SCB.

Men siffran blir inte särskilt mycket högre om man bara räknar räntan på konton med bindningstid eller begränsat antal fria uttag. Den uppgick i juli till endast 0,09 procent. Den som binder sina pengar till banken belönas alltså med 0,02 procentenheter mer i ränta. På ett sparande på 10 000 kronor motsvarar det två kronor per år. På ett sparande på 100 000 kronor ger det 20 kronor per år.

Sharon Lavie, familjeekonom på Ikano Bank, tycker inte att det finns någon mening med att binda sparräntan i dagens läge.

– Som sparare hade jag i dagens läge valt friheten att snabbt kunna byta sparkonto till en bank som erbjuder en högre ränta eller gynnas av den högre rörliga räntan när sparräntorna går upp, säger Sharon Lavie.

Hon påpekar dock att siffrorna från SCB är ett snitt och att det fortfarande finns goda möjligheter att hitta mindre nischbanker som erbjuder högre sparränta.

– Lämna inte kvar dina pengar på en bank som inte ger dig någon sparränta alls, och håll det rörligt tills du får bättre betalt för att binda dina pengar, anser Sharon Lavie, som dock poängterar att det är viktigt att alltid se till att kontot omfattas av insättningsgarantin.
