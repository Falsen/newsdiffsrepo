Tillitsdelegationen: Målet är ännu bättre service



Bengt Wellermark gör i sin artikel på SvD Debatt (22/8) medskick till Tillitsdelegationens arbete utifrån sin bild av välfärdens utmaningar. Som delegationens ordförande välkomnar jag intresset men kan inte låta bli att förvånas över en rad påståenden i artikeln.

Tillitsdelegationen, som sedan juni 2016 arbetar på uppdrag av regeringen och civilminister Ardalan Shekarabi, syftar till att främja en mer tillitsbaserad styrning i offentlig sektor, med fokus på välfärdssektorn. Målet är bättre service till medborgarna. Det är med andra ord medborgarnas, brukarnas behov som står i centrum. Styrningen och ledningen ska utvecklas så att den bättre tillvaratar kompetensen, kunskapen och engagemanget hos medarbetarna för att uppnå just detta mål.

Vare sig direktiven från regeringen eller delegationens egna målformuleringar ger uttryck för någon pendelrörelse eller badvatten som ska slängas. De goda intentionerna med mål- och resultatstyrningen ska värnas och verksamheterna ska styras utifrån en god förståelse för uppdraget och de övergripande målen. Detaljstyrning och onödiga administrativa bördor ska minska. Det handlar med andra ord om att hitta en balans i styrningen så att medarbetare i offentlig sektor får bättre förutsättningar att utföra sitt arbete.

Tillitsdelegationen arbetar i nära samarbete med såväl forskarsamhället som verksamhetsrepresentanter. Runtom i Sverige pågår tolv försöksverksamheter som forskare följer. Tillsammans med studiebesök i kommuner och landsting samt delegationens många dialogforum för erfarenhetsutbyte blir resultaten från försöksverksamheterna också grunden för slutbetänkandet i juni 2018.

Våra hundratals samtal hittills gör oss trygga i den problembild som vi tecknat, nu arbetar vi vidare för att hitta lösningar.

Laura Hartman

ordförande Tillitsdelegationen, docent i nationalekonomi
