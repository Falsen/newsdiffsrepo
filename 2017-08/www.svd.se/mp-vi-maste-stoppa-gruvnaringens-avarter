MP: Vi måste stoppa gruvnäringens avarter



Ett hållbart samhällsbygge kräver att den fossila energin ersätts med förnybar och att verksamheter som orsakar stor miljöskada stoppas. Regeringsöverenskommelsen mellan Miljöpartiet och Socialdemokraterna innehåller därför bland annat löftet att Sverige ska vara ett föregångsland för en hållbar utveckling inom gruvindustrin och inte öppna för utvinning av uran, olja eller gas.

Det finns utan tvekan berättigad gruvnäring i Sverige, som sedan länge har haft stor betydelse för hela vårt lands utveckling. Men tyvärr finns även flera exempel på gruvprojekt som bara orsakat allvarlig miljöförstöring och lämnat efter sig omfattande kostnader som ofta måste betalas av skattebetalarna och kommande generationer. Sveriges minerallag är helt enkelt otillräcklig då den tillåter mycket riskfyllda gruvprojekt.

I linje med löftet att Sverige ska bli ett fossilfritt välfärdssamhälle och ligga i täten för en hållbar utveckling inom gruvindustrin har regeringen påbörjat en process som syftar till ett förbud mot utvinning av olja, fossilgas och uran i Sverige. Det är ett viktigt steg mot en mer hållbar gruvnäring, men ytterligare steg krävs.

Sedan flera år tillbaka har ett trettiotal kommuner, från Skåne till Västerbotten och på initiativ av jordbrukaren Carl Piper, samlat sig i ett kommunupprop mot prospektering i alunskiffer. Tillsammans utgör de merparten av Sveriges kommuner som har en stor andel alunskiffer i sin berggrund, en porös och lättbruten bergart som innehåller en mångfald av ämnen, bland annat uran, fossilgas och olja.

Bakgrunden till uppropet är att dessa kommuner återkommande besöks av prospekteringsföretag som, med stöd av Sveriges minerallag, provborrar i alunskiffern i syfte att etablera storskalig exploatering.

Skulle sådan exploatering bli verklighet är sannolikheten mycket stor att Sverige ställs inför en liknande miljökatastrof som den ökända Talvivaaragruvan i Finland har orsakat. Miljökatastrofen i Finland var ett faktum bara något år efter inledd gruvdrift, trots tillgång till all modern utrustning och kunskap.

När alunskiffern bryts sönder bildas svavelsyra som frigör ett stort antal tungmetaller och radioaktiva ämnen med potential att förgifta vattendrag, grundvatten och hela markområden under mycket lång tid. Likt Lantbrukarnas riksförbund och Naturskyddsföreningen vill Miljöpartiet därför att all exploatering av alunskiffer ska förbjudas.

Miljöpartiet fortsätter jobba med regeringsöverenskommelsens förverkligande och riksdagsbeslut för en mer hållbar gruvnäring. Vårt mål är att miljökraven vid prospektering och provborrning skärps samt att utvinning av uran, olja och fossilgas förbjuds helt. Parallellt med detta vill vi att all exploatering av alunskiffer ska förbjudas; även om syftet är att utvinna något annat är miljöriskerna lika omfattande.

Motståndare till våra förslag för en mer hållbar gruvpolitik brukar hävda att vi inte bryr oss om jobben som exploateringen skapar. Det är fel. Vi vill stoppa gruvnäringens avarter. I dag är de marginella företeelser i Sverige som skapar ett mycket begränsat antal jobb men med stora risker. Skulle de skalas upp blir den långsiktiga sysselsättningseffekten med all sannolikhet negativ, till följd av miljöförstöring såsom ödelagda jordbruksmarker och förstört dricksvatten.

I utvecklingen till ett fossilfritt Sverige där vår energi är 100 procent förnybar är det kontraproduktivt att utvinna olja, fossilgas och uran. Förnybar energiproduktion är redan billigare än den fossila och skapar dessutom betydligt fler jobb.

Klimatförändringarna och miljöförstöringen drabbar världen här och nu. Det syns i skogsbränder utrotning av olika arter, i perioder av torka och i bristen på dricksvatten. I Sverige är grundvattennivåerna just nu historiskt låga.

Vi har bara en planet och den behöver vi vara rädda om. Miljöhänsyn måste väga tyngre än kortsiktiga exploateringsintressen.

Jonas Eriksson (MP)

riksdagsledamot och gruppledare

Lorentz Tovatt (MP)

riksdagsledamot och mineralpolitisk talesperson
