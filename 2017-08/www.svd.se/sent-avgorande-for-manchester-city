Sent avgörande för Manchester City

TT

På skylten för tilläggstiden stod det fem minuter. Manchester City gjorde segermålet, 2–1, borta mot Bournemouth efter 96.35.

Raheem Sterling blev matchhjälte och firade sitt mål så intensivt att han drog på sig sitt andra gula kort och en avstängning i mötet med Liverpool efter landslagsuppehållet.

Vänsterbacken Charlie Daniels gav Bournemouth ledningen med en halvvolley som gick in via ribban. Men hemmalaget, som var utan poäng efter två matcher, skulle inte få någon utdelning den här gången heller.

Gabriel Jesus kvitterade med sitt åttonde mål på 16 avslut i Premier League och långt in på tilläggstiden sköt Sterling hem tre poäng via en Bournemouth-fot. Manchester City har därmed inlett säsongen med sju poäng på tre matcher.
