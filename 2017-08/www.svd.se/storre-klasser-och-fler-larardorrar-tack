Maria Ludvigsson:
Större klasser och fler lärardörrar, tack!

Maria Ludvigsson

På bara några år kommer Malmös grundskolekullar öka med 60 procent. I Stockholm handlar det om över 25 000 barn på sju år. Inte sedan förra sekelskiftet har Sverige varit med om en liknande ökning.

Det kommer att krävas fler skolbyggnader. Men efter decennier med skolkvalitet och lärarutbildning på dekis är det inte nog.

Redan i dag råder lärarbrist, och de som utexamineras håller inte alltid måttet. Lärare är inte något attraktivt yrke, och statusen är låg. Politik och fack försöker pimpa yrket med lönepåslag och nya tjänstebenämningar. Men ett yrkes sociala status är minst lika viktigt som löneläget.

Även om yrket plötsligt blev populärt och lockade fler till lärarhögskolan skulle det knappast räcka. Fredrik Svensson, utredare på Universitetskanslersämbetet, säger till tidningen Skolvärlden att det skulle krävas att en fjärdedel av alla som tar student under kommande år utbildade sig till lärare.

I ett flertal kommuner saknas dessutom helt lärarkandidater när äldre lärare inom några år går i pension. Vem ska ta över?

Lärarlegitimationen var aldrig någon bra idé. Skråväsendet lämnade för länge sedan och det är bra så. Det som var tänkt att skapa exklusivitet till ett yrke blev något helt annat. Den låga statusen bestod och lärarbristen är densamma.

Det finns många högutbildade och ämneskunniga personer som efter år på universitet, där undervisning ingår i jobbet, inte får jobba som lärare i grund- eller gymnasieskolan.

Lärarutbildningen är fem år. Men med tanke på undervisningskvalitet är det svårt att se något absolut samband mellan utbildningstid och kompetens.Ämneskunniga borde ges möjlighet att läsa in vederbörlig pedagogisk baskompetens och ges lärarbehörighet.

Dessutom har föreställningen att ju mindre klasser desto bättre blir resultaten satt sig. Mellan de politiska partierna råder konsensus och en i grunden felaktig analys har låst skolpolitiken. Vetenskapligt finns det inget samband mellan klasstorlek och kunskapsnivå.

Allt handlar om förutsättningarna i klassrummet. Sådant som lärarkompetens, arbetsro och respekt för kunskap styr elevernas utveckling. Inte klasstorlek.
