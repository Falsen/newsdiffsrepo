Liseberg skrotar 50-årig sagoklassiker

TT

Alla sagor har ett slut – så även det klassiska Sagoslottet på Liseberg. Efter att under nästan 50 år ha lockat tiotusentals barn och vuxna att färdas genom sagornas värld ska slottet nu rivas för att ge plats för modernare nöjesattraktioner.

– Sagoslottet har passerat sitt bäst före-datum, säger Katarina Warnström, presskontakt vid Liseberg, till GP.

Sagoslottet har funnits i olika skepnader i nöjesparken i Göteborg sedan 1968. Först som Peter Pan men sedan 1984 i dess nuvarande form. Den består av 15 gondoler som åker runt på en upphängd skena där besökarna får se olika figurer ur en rad sagor. Sista turen körs på söndag.

– Det är dags nu. Vi har försökt hålla i gång den så länge som möjligt, nu kommer den rivas. Alla ska få komma och åka av sig en sista gång, de här sagorna berättas inte lika mycket längre, säger Katarina Warnström.

Sagoslottets mark behövs för bygget av Valkyria, den nya berg- och dalbanan som ska stå klar under nästa år.
