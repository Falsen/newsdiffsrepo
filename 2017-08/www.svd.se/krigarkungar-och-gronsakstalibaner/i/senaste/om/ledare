Per Gudmundson:
Krigarkungar och grönsakstalibaner

Per Gudmundson

I amerikansk politik rasar debatten om vilka historiska monument som ska rivas för att de går emot samtida uppfattningar om rättvisa, tolerans och anständighet. Sydstatsgeneralen Robert E Lee, ska han få stå kvar?

På Expressens kultursida undrar tidningens biträdande kulturchef Jens Liljestrand varför ingen här hemma törs riva ner Karl XII. Med illa dold längtan frågar han ”vem ska ta första spadtaget?” (18/8)

Som Fredrik Sjöberg skrev i sin kommentar i tisdagens SvD blir det svårt att dra gränsen när man rensar i vår historia – bättre då att bygga nya monument. Vad bägge herrarna missar är dock att den första rivningskulan redan satts i sving, åtminstone i politisk bemärkelse.

För fem år sedan motionerade miljöpartisterna Annika Lillemets och Valter Mutt i riksdagen om ”Fred, frihet och tolerans i stället för krigarkungar i centrala Stockholm” (2012/13: Kr 316).

MP siktade på Gustav II Adolf på Gustav Adolfs torg och Karl XII i Kungsträdgården.

”De två envåldshärskarna ledde landet under olika perioder av Sveriges stormaktstid. Krig, misär och ett skoningslöst förtryck präglade denna epok. Sveriges stormaktstid var en mörk tid, i vårt land såväl som i andra länder som drabbades av svensk aggression.

Sedan statyerna över dessa kungar restes har Sverige väsentligen utvecklats till ett demokratiskt och fredligt land. Den forna aggressionen kommer visserligen numera också till uttryck i form av en överdimensionerad och djupt skamlig vapenexport. Krigarkungarna passar ändå sällsynt illa som symboler för vårt nutida Sverige som vi vill se det.

Därför vore det befogat att flytta statyerna av Karl XII och Gustav II Adolf till någon mer undanskymd plats.”

Möjligen var tiden ännu inte mogen hösten 2012 för några bildstormande grönsakstalibaner. Motionen avslogs då.

Men ett MP med opinionssiffror snart nere vid fyraprocentsspärren lär vara på desperat jakt efter en vinnarfråga.

En röst kan MP i alla fall räkna hem.

Huruvida fler än Expressen Kultur ansluter är dock högst osäkert.
