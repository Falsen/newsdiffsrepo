Flera gripna för mordförsök i Linköping

TT

En man har hittats skadad efter larm om skottlossning i området Skäggetorp i Linköping.

– Vi fick in samtal från flera personer om skottlossning. När vi kom fram träffade vi på en skadad person som vi ganska omgående ser till kommer under vård, säger Peter Ström, vakthavande befäl vid polisen.

TT: Men kan du bekräfta att personen är skottskadad?

– Nej, det kan jag inte just nu, svarar Ström.

Efter en kort stund stötte polisen på flera personer i närområdet, som sattes i samband med händelsen.

– De grips och är nu misstänkta för försök till mord, säger Ström.

Den skadade har förts till sjukhus. Skadeläget är oklart.

TT: Har ni hittat några tomhylsor eller likande?

– Jag kan inte uttala mig om vad vi har hittat eller inte hittat, svarar Peter Ström.
