Bodström ny landshövding i Stockholm

TT

Han tar över efter Chris Heister den 1 november och kommer ha rollen fram till den 31 oktober 2023.

"Jag är glad över att Thomas Bodström tackat ja till uppdraget och att regeringen beslutat att tillsätta honom som landshövding i Stockholms län. Det är en viktig roll som jag tror att Thomas, med den breda erfarenhet han har från flera olika samhällssektorer, kommer att ta sig an på ett alldeles utmärkt sätt", säger civilminister Ardalan Shekarabi (S) enligt pressmeddelandet.

Bodström är advokat och var under åren 2000 till 2006 justitieminister i den Socialdemokratiska regeringen. Han har också varit riksdagsledamot och ordförande i justitieutskottet från oktober 2006 till oktober 2010. Thomas Bodström säger så här i pressmeddelandet:

"Jag har bott i flera olika delar av Stockholm, både i norr- och söderort, och jag ser verkligen fram emot att få arbeta med frågor som rör hela länet. Även om jag trivs bra som advokat är det här en chans som jag inte kan missa. Länsstyrelsen har en viktig roll i Stockholms län och tillsammans med andra samhällsaktörer kan vi göra mycket i frågor som till exempel bostäder, infrastruktur, näringsliv, integration och idrott. Att därtill få jobba i ett län som har en av världens vackraste huvudstäder är fantastiskt".
