Man som sköt vargtik åtalas

TT

En man som sköt ihjäl en vargtik i Sjundareviret i Gnesta kommun åtalas för grovt jaktbrott.

Vargen dödades i slutet av september 2015. Mannens förklaring var att han bedömde att vargen var på väg att attackera hans hund och att den inte skrämdes iväg av varningsskott. Länsstyrelsen accepterade inledningsvis förklaringen, skriver Länstidningen i Södertälje.

En förundersökning har senare genomförts. I stämningsansökan står att den åtalade var väl medveten om risken att möta varg, men att han ändå låtit hunden springa lös.

"När han skjuter vargen har inget angrepp påbörjats och den lösa hunden har inte reagerat på vargen", skriver åklagaren.

Den åtalade mannen och en annan person åtalas även för att ha satt upp övervakningskameror utan tillstånd. Båda nekar till brott.
