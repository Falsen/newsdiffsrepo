Bara flygskatten blir kvar av förslagen

Johanna Cederblad

Både förslagen om höjd skatt för småföretagare och den sänkta brytpunkten för statlig inkomstskatt  slopas. Bara flygskatten blir kvar.

– Vår bedömning är att det här är en relevant respons på de krav som har kommit från riksdagen, säger finansminister Magdalena Andersson (S).

De motiverar införandet av en flygskatt med att flygets påverkan på miljön måste bromsas.

– På det här sättet tar vi ansvar för Sverige, för världen, för klimatet, säger bistånds- och klimatminister Isabella Lövin (MP).

– Klimatförändringarna är på allvar. Svensk politik ska inte vara en lekstuga, säger hon.

Förslaget om flygskatt är något reviderat jämfört med tidigare förslag.

I det ursprungliga förslaget skulle flygresor få en avgift på 80, 280 respektive 430 kronor beroende på om det är en inrikes eller utrikes resa. Regeringen har nu ändrat skattenivåerna till 60, 250 respektive 400 kronor.

Regeringen säger också att den vill säkerställa att eventuellt ökade driftsunderskott för lokala och regionala flygplatser ska kompenseras. Det gäller flygplatser i Norrland och Gotland. De förändringar som gjorts av förslaget om flygskatten ligger i linje med de signaler som kommit från de borgerliga partierna i riksdagen, skriver ministrarna.

Regeringen föreslår att 120 miljoner kronor anslås per år för detta.

– Klimathotet väntar inte. Vi måste göra åtgärder i dag, säger Isabella Lövin.
