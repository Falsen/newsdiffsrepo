Åklagaren: Spår i Kevin-fallet undersöktes aldrig

Helena Wedin

Den nyöppnade utredningen av mordet på 4-årige Kevin i Arvika 1998 går långsamt framåt, enligt åklagaren Niclas Wargren. I maj hoppades han att polisen skulle vara redo att lämna något slags slutbesked till hösten, men i nuläget ser det ut att dröja ytterligare.

– Det känns meningsfullt att fortsätta utredningen, samtidigt är vi inte i närheten av något slags avslut.

En anledning till att utredningen drar ut på tiden är att man bestämt sig för att genomföra teknisk analys på en ansenlig mängd föremål och spår.

– Det handlar inte om nyfunna saker, men vissa av föremålen har inte testats förut och vissa testar vi om på nytt. Vi tycker att det är betydelsefullt att göra det igen och på nya sätt, säger Niclas Wargren.

Undersökningarna kommer dock att få vänta till hösten, då trycket på Nationellt forensiskt centrum som utför de tekniska analyserna är högt på sommaren.

– Utan att veta vad det blir av det här så kan jag säga att jag faktiskt förvånad över att det fanns så mycket förvarat i beslag som man kan undersöka. Det trodde jag inte, att det skulle finnas så mycket som kan ge ny information, säger Wargren.

Han ser både positiva och negativa aspekter med de ”nygamla” fynden. Positivt i den bemärkelsen att det finns mer utredningsmaterial och bättre förutsättningar att komma någonstans med vissa delar. Negativt då det kan visa sig att utredningen kan komma att hålla på mycket längre och bli mer omfattande än vad man först trodde.

– För de som går och väntar på nåt slags besked kan det dröja, säger han.

Är det förvånande att en del av det som finns i förvar inte har testats tidigare?

– Vissa av sakerna har vi inte kunnat fastställa om de varit testade förut eller inte, då vi haft svårt att hitta en bra sammanställning över analyssvar. Har de inte det, ja, det vore förvånande, säger Wargren.

Utöver att bestämma om analys på föremålen så har man i utredningen nu även hunnit genomföra en hel del intervjuer. Polisen har hört människor från den första utredningen för att ställa ytterligare frågor i samband med vad som framkom under förhör då.

Även personer som var inkopplade i den första utredningen har förhörts.

Ett antal nya människor har också intervjuats. Enligt Wargren handlar det om personer som själva tyckt sig ha information att lämna.
