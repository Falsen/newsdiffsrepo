Ytterligare USA-sanktioner mot Venezuela

TT

President Donald Trump skrev på fredagen under en exekutiv order om sanktioner som hindrar banker från att göra nya affärer med Venezuelas regering eller med det statliga oljebolaget PDVSA. Vita huset säger i ett uttalande att sanktionerna utformats för att "beröva Maduros diktatur en viktig källa till finansiering".

Parallellt rullar president Nicolás Maduros planer på en ny författning framåt. Den omstridda nya grundlagsförsamlingen, som är anhängare av Maduro, börjar nästa vecka skriva på en ny konstitution. Församlingen har enhälligt beslutat att hålla en folkomröstning om konstitutionen när den är färdig.

– Från nästa vecka kommer vi att skriva kapitlen i den nya konstitutionen, säger församlingens ordförande Delcy Rodriguez, som också är Maduros tidigare utrikesminister.

Maduro har lovat att grundlagsförsamlingen ska återföra fred och välfärd till landet.

Nästan 130 människor har dödats i anti-regeringsdemonstrationer i Venezuela i år.
