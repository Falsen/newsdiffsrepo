Elever: ”Man försöker dölja sin kunskap”

TT

– Det är många som inte räcker upp handen på lektionerna, och bara visar sina kunskaper på prov, för att inte få rykte som en nörd, som inte har något liv, säger 15-åriga niondeklassaren Tommy Bogdanovic, till TT.

Han pekar också på att många pojkar i hans egen ålder prioriterar annat före skolan.

– Många killar är beroende av spel, det tar upp hela deras fritid.

Tommy Bogdanovic säger sig inte ha märkt så mycket av skolans arbete med normkritik för att försöka lyfta pojkars resultat. Det har däremot niondeklassaren Yakeen Aljaroosh, som bland annat minns den temadag där man diskuterade machokultur.

– De som uttalar sig mest kritiskt om vi får en läxa, är killarna. De kanske suckar, låtsas att de inte fattar något för att vara roliga.

– Spelar dumma för att få uppmärksamhet, fyller vännen Emma Samuelsson i.

De gillar att lärarna betonar att det är individuellt vad man är duktig på, att det inte beror på om man är tjej eller kille. Men de är kritiska till att tjejer ibland placeras bredvid bråkiga killar i syfte att killarna ska bli lugnare.

– Då kanske man i stället själv blir mindre lugn, säger Emma.

Yakeen Aljaroosh upplever också att fokus på killarna ibland kan bli orättvist.

– Om jag och en kille får samma resultat på ett prov så kommer han att få mer kredd, för han förväntas inte bry sig.

15-åriga Marko beskriver sina egna betyg som dåliga. Han har inte hört talas om skolans jämställdhetsarbete, och lyfter fram studiero som det viktigaste för honom.

– Det vore kanske skönt att få sitta själv och jobba, att inte ha någon annan med mig. Det är svårt när alla pratar.
