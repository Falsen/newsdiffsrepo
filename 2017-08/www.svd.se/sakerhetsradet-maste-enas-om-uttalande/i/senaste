Kim Jong-Un: Första steget i militär insats

TT

Roboten som sköts upp över Japan var en medeldistansrobot, enligt Nordkoreas statliga nyhetsbyrå KCNA. Uppskjutningen övervakades av landets diktator Kim Jong-Un.

"Testuppskjutningen av den ballistiska roboten likt en krigssituation är det första steget i en militär insats från KPA i Stilla havet och en viktig upptakt inför att betvinga Guam", säger Kim Jong-Un, enligt KCNA.

KPA står för Korean People's Army, Nordkoreas militär.

Testet påverkade inte säkerheten för grannländerna, enligt KCNA, som lade till att Kim Jong-Un var "mycket nöjd" med testet. Landet bekräftar att roboten flög över Hokkaido och sedan slog ner som planerat i havet.

Japans nationella tv-bolag NHK har tidigare rapporterat att roboten gick sönder i tre delar innan den föll ned i havet öster om Japan.

USA föreslår att FN:s säkerhetsråd i starka ordalag fördömer uppskjutningen, enligt ett utkast som nyhetsbyrån Reuters har tagit del av. I förslaget till uttalande står också att Nordkorea måste avsluta sitt kärnvapenprogram och andra provokationer.

Uttalandet måste godkännas av alla säkerhetsrådets femton medlemmar. USA och Japan hoppas att rådet kan enas under det extrainkallade mötet på tisdagen.

I början av augusti röstade rådet enhälligt ja till nya tuffare sanktioner mot Nordkorea. De innebar bland annat ett totalt förbud för export av kol och järn till landet.

Roboten sköts upp strax före klockan sex på tisdagsmorgonen lokal tid och passerade över Hokkaido, den nordligaste av Japans huvudöar. Att roboten flög över Japan ses som en upptrappning från Nordkoreas sida.
