”Fel att neka en enskild grupp det alla andra får”



Rätten till personlig assistans är en frihetsreform för många människor med funktionshinder. En av de saker som behövs för att hålla uppe kvaliteten på assistansen är kompetent personal som kan ge det stöd som behövs. Därför är det självklart att även privat anställda personliga assistenter ska ha samma löneökningar som alla andra på arbetsmarknaden. Det är glädjande att Inga-Kari Fryklund, Vårdföretagarna, håller med om det i sin replik på SvD Debatt den 28 augusti.

Problemet är att Vårdföretagarna inte håller med i praktiken. I förhandlingarna om ett nytt kollektivavtal erbjuder de i stället privat anställda assistenter mindre än halva den löneökning som alla andra på arbetsmarknaden får och som arbetsmarknadens parter är överens om. Det kan inte Kommunal gå med på och därför har vi varslat om konflikt.

Vårdföretagarna hävdar att det inte finns pengar i branschen till vanliga löneökningar. Det stämmer inte. Arbetsgivarna har sagt samma sak i tidigare avtalsrörelser. Därför beställde vi tillsammans med  Vårdföretagarna en analys av konsultföretaget KPMG. Den visar att företagen 2016 i snitt hade en rörelsemarginal som ger dem cirka 13 kronor över för varje utbetalad assistanstimme. Nu har regeringen dessutom beslutat om en höjning av assistansersättningen som motsvarar 4,40 kronor nästa år. Det kan jämföras med Kommunals avtalskrav på höjd lön med 3,11 kronor.

Det är korrekt, som Vårdföretagarna skriver, att en del av KPMG:s analys av hela branschen grundade sig på siffror från 2015. Men för att hålla den aktuell gjordes också ett urval av hur det såg ut för företagen 2016. Det urvalet visade samma sak. Rörelsemarginalen är närmare 13 kronor.

Det behöver inte betyda att allt ser bra ut för alla företag. Vi håller med Vårdföretagarna om att analysen visar att det på sikt finns goda skäl att se över ersättningssystemet inom assistansen. En del företag, särskilt medelstora, kan få det svårt. Men det stämmer inte att det inte finns pengar i branschen som helhet här och nu. Det finns alltså inga skäl till att undanta en enskild grupp från de löneökningar alla på arbetsmarknaden får. Därför hoppas vi att Vårdföretagarna visar att de menar allvar med att de tycker att även deras anställda har rätt till den löneökningen.

Lenita Granlund

avtalssekreterare på Kommunal
