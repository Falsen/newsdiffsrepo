Adelsohn till attack mot statsvetare: ”Fel ute om M”

Jan Majlard

Ulf Adelsohn, partiledare mellan 1981 och 1986, följer med stort intresse vad som händer i Moderaterna efter att Anna Kinberg Batra avgått.

– Hennes avskedstal var strongt. Hon tog rätt beslut. Det kommer en situation i livet då man inte kommer längre. Där var hon, säger Adelsohn.

Många artiklar och ledartexter har tagit upp M:s problem när det gäller att kombinera liberalism och konservatism – partiet har ju tappat väljare åt båda hållen till C och SD.

Men den tidigare partiledaren pratar om att det fortfarande finns en tydlig moderat identitet, som inte präglas av ideologiskt oliktänkande eller geografiska motsättningar. Johnny Magnusson, ordförande i Göteborg, och Joakim Larsson från Stockholm, gjorde sitt bästa för att visa upp den enade fronten i SVT:s Agenda i söndags – trots att de haft olika inställning till Anna Kinberg Batra.

– Att det skulle finna någon ideologisk splittring inom partiet är en total mediekonstruktion. Och göteborgarna tycker att de har en självklar roll, så var det även på min tid, säger Adelsohn.

På Facebook utvecklar han resonemanget: ”Moderaterna har mer än någon annat kämpat för valfrihet och samtidigt i god konservativ anda fattat beslut baserat på historiska och andra erfarenheter”.

Ulf Adelsohn har även svar på hur frågetecknet kring partiets koppling till SD ska rätas ut:

– Vi driver vår politik. Alla som vill stödja den får göra det. Svårare än så är det inte. Herregud. S styrde Sverige i 50 år byggt på en majoritet med kommunisterna – de som tydligt stödde och skickade telegram till Hoenecker (DDR) och andra kommunistledare. Ingen kritiserade S för det, säger Adelsohn.

Vem är bäst lämpad att leda M?

– Ingen är felfri, inte ens Jesus skulle klara att bara vända andra kinden till. Men jag går inte in på några namn. Det är bra att som Mikael Odenberg gå ut och säga att man är villig att ställa upp. Även om han byggt sin kandidatur på att protestera mot partiet i olika led, påpekar Adelsohn.

Den tidigare M-ledaren säger att han själv och Carl Bildt fick en kanonstart som partiledare, men att Anna Kinberg Batra hade en svår sits:

– Att säga att Fredrik Reinfeldt avgick på valnatten är ett svagt ord. Vi avsvors regeringsmakten, carte blanche, säger han.

Adelsohn skriver även om detta på Facebook:

”Allt detta fick stackars Anna ärva liksom att ta sig ur bl a företrädares uttalanden om att såväl försvaret som näringslivet var "särintressen" samt en närmast naiv invandringspolitik. Ingen moderatledare har någonsin fått en värre start än Anna”, skriver Ulf Adelsohn.
