Mardröm för Baryard i lagfinalen

TT

Sverige gick in till lagfinalen på Ullevi i en knapp ledning före Schweiz. Marginalen var mindre än tre fel, det vill säga mindre än en rivning.

Henrik von Eckermann startade först i det svenska laget. Han klarade banan utan rivning, men fick ett tidsfel.

– En av de bästa rundor han gjort, säger förbundskapten Henrik Ankarcrona till SVT om von Eckermanns ritt på Mary Lou.

Von Eckermann hyllade också sin häst.

– En makalös känsla. Hästen hoppade, från första till sista hindret, vansinnigt bra, säger von Eckermann till SVT.

Henrik Ankarcrona beskriver fredagens bana som lång och krävande.

Malin Baryard Johnsson lyckades inte alls med Cue Channa. Efter flera rivningar, varav två grova, valde Baryard att avbryta och rida ut från banan.

– Hon var lite spändare än hon varit tidigare. Det är väl elljuset, säger Malin Baryard Johnsson till SVT.

– Jag kände snart att hon blev helt blockerad. Det var synd om henne, säger Baryard om sin Cue Channa.

Henrik Ankarcrona tror också att Cue Channa blev störd av att hoppa i elljus, vilket man inte gör så ofta. Han tyckte att hästen såg spänd ut redan på uppvärmningen strax intill banan.

Flera konkurrenter i lagtävlingen hade också problem. Irlands Bertram Allen kom inte till start, vilket satte press på hans lagkamrater. Den sämsta i varje lag för kvällen räknas bort.

Douglas Lindelöw och Peder Fredricson, som ledde efter två rundor, återstår i det svenska laget.

Tvåa individuellt inför fredagen var tysken Marcus Ehning. Men nu rev han banans tredje hinder, och drog på sig fyra fel inför den individuella finalen på söndag eftermiddag.

Portugal tog sig inte till lagfinalen, men individuellt var portugisiskan Luciana Diniz trea efter två rundor. Diniz fick dock åtta fel i fredagens ritt och dalade neråt i resultatlistan.

Fredagens tävling väntas vara slut efter klockan 23.
