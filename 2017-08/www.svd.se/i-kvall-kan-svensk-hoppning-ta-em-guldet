Fredricson fixade svenskt EM-silver

TT

Peder Fredricsons tredje felfria insats under tre tävlingsdagar på Ullevi innebär också att han leder den individuella tävlingen inför finalen på söndag eftermiddag.

Irland tog guldet i EM:s lagtävling, med tre felfria ryttare på finalkvällen.

För svensk del sammanfattades lagfinalen väl av förbundskapten Henrik Ankarcrona:

– Det var en berg-och-dalbana i dag av både känslor och resultat, säger han till SVT.

Regeln om att den sämsta ryttaren räknas bort gav lagfinalen stor dramatik in i det sista.

När Peder Fredricson red ut på All In, som allra sista ekipage i tävlingen, visste man att en felfri insats skulle ge svenskt silver.

Sverige hade gått in till finalen på Ullevi i en knapp ledning. Henrik von Eckermann startade först i det svenska laget. Han klarade banan utan rivning, men fick ett tidsfel. Det gav Sverige en bra start på kvällen.

Men Malin Baryard Johnsson fick en mardrömsritt på sin häst Cue Channa. Efter flera rivningar, varav två grova, valde Baryard att avbryta och rida ut från banan.

– Hon var lite spändare än hon varit tidigare. Det är väl elljuset, säger Malin Baryard Johnsson till SVT.

– Jag kände snart att hon blev helt blockerad. Det var synd om henne, säger Baryard om Cue Channa.

Henrik Ankarcrona tror också att Cue Channa blev störd av att hoppa i elljus, vilket man inte gör så ofta. Han tyckte att hästen såg spänd ut redan på uppvärmningen strax intill banan.

Douglas Lindelöw på Zacramento fick också problem. Två rivningar och ett tidsfel gav totalt nio fel.

– Det såg inte speciellt ljust ut när vi två gjort våra rundor, konstaterar Malin Baryard Johnsson.

Men även andra nationers ryttare hade problem. Sverige hade Peder Fredricson, den imponerande coole och fokuserade silvermedaljören i förra årets OS.

– Jag visste vad jag behövde göra. Rida felfritt och inom tiden, säger Fredricson till SVT.

När han kom i mål på hästen All In låg alla hinder kvar som de skulle, och maxtiden var inte överskriden. Då steg jublet över Ullevi, där 23 000 åskådare såg lagfinalen.

Peder Fredricson och Henrik von Eckermann, på 19:e plats, går nu vidare till söndagens individuella final.

När resultaten räknats om inför finalen leder Fredricson med 2,03 fel före schweizaren Martin Fuchs. Irländarna Shane Sweetnam och Cian O'Connor är 2,10 respektive 2,25 fel efter "nollan" Fredricson.

– Det var en berg-och-dalbana i dag.

Förbundskapten Henrik Ankarcrona till SVT.
