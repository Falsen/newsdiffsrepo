Sverige fyra inför sista omgången

TT

Peder Fredricson är sista ryttare i det svenska laget. Irland, Schweiz och Belgien var före i resultatlistan innan varje lags sista ekipage gjort sin runda.

Sverige gick in till lagfinalen på Ullevi i en knapp ledning före Schweiz. Henrik von Eckermann startade först i det svenska laget. Han klarade banan utan rivning, men fick ett tidsfel.

– En av de bästa rundor han gjort, säger förbundskapten Henrik Ankarcrona till SVT om von Eckermanns ritt på Mary Lou.

Von Eckermann hyllade också sin häst.

– En makalös känsla. Hästen hoppade, från första till sista hindret, vansinnigt bra, säger von Eckermann till SVT.

Henrik Ankarcrona beskriver fredagens bana som lång och krävande.

Malin Baryard Johnsson lyckades inte alls med Cue Channa. Efter flera rivningar, varav två grova, valde Baryard att avbryta och rida ut från banan.

– Hon var lite spändare än hon varit tidigare. Det är väl elljuset, säger Malin Baryard Johnsson till SVT.

– Jag kände snart att hon blev helt blockerad. Det var synd om henne, säger Baryard om sin Cue Channa.

Henrik Ankarcrona tror också att Cue Channa blev störd av att hoppa i elljus, vilket man inte gör så ofta. Han tyckte att hästen såg spänd ut redan på uppvärmningen strax intill banan.

Douglas Lindelöw på Zacramento fick också problem. Två rivningar och ett tidsfel gav totalt nio fel.

Den sämsta ryttaren för kvällen i varje lag räknas bort.

Även flera konkurrenter i lagtävlingen hade svårigheter. Irlands Bertram Allen kom inte till start, vilket satte press på hans lagkamrater.

Tvåa individuellt inför fredagen, efter Peder Fredricson, var tysken Marcus Ehning. Men nu rev han banans tredje hinder, och drog på sig fyra fel inför den individuella finalen på söndag eftermiddag.

Portugal tog sig inte till lagfinalen, men individuellt var portugisiskan Luciana Diniz trea efter två rundor. Diniz fick dock åtta fel i fredagens ritt och dalade neråt i resultatlistan.
