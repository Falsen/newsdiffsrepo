Dackarna föll trots lysande Lindgren

TT

Fredrik Lindgren protesterade inte när han utsågs till kvällens kung efter kvartsfinalen på speedwayovalen i Eskilstuna. Den svenske stjärnan vann fem av sina sex heat – det sjätte tog lagkompisen Patryk Dudek – och samlade ihop maxpoäng (17+1).

– Vi hade lite berg-och-dalbana för laget och det behövdes att jag klev fram och höll det vid liv, säger Lindgren till C More.

Smederna ledde som mest med 20–10, men tack vare Lindgren och Dudek (15 poäng) kunde gästerna krympa underläget till två poäng inför returen hemma i Målilla om en vecka.

– Det känns som att vi har ett bra slagläge, säger Lindgren som hoppas och tror att fler åkare kliver fram framöver i Dackarna.

– Det finns mycket potential i det här laget.

I den andra kvartsfinalen kopplade Lejonen från Gislaved greppet via 48–42 mot Rospiggarna. Gästerna tvingades åka med en ensam förare i elfte heatet efter att ha drabbats av skador på både Nick Morris och Nike Lunna. Enligt UNT rör det sig om misstänkt hjärnskakning respektive axelskada. De regerande svenska mästarna har ett tufft utgångsläge inför returmötet i Hallstavik.

Vetlanda och Masarna, etta och tvåa i elitserien, är direktkvalificerade för semifinal.
