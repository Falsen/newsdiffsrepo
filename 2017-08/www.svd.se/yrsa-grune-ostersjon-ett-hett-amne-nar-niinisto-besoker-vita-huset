Yrsa Grüne: Östersjön hett ämne när Niinistö besöker Vita huset



Knivattentatet i Åbo för en dryg vecka sedan stämplades nästan omedelbart som ett terrorbrott både i Finland och utomlands. Förundersökningen mot marockanen Abderrahman Mechkah – om han nu är marockan och om det namn han uppgett är hans verkliga identitet vilket inte ens är säkert – är bara i sin början och de obesvarade frågorna är många.

Knivmannen har erkänt brottet men förnekar att det skulle handla om ett terrordåd. Polisen anser sig dock ha bevis för brottsrubriceringen är rätt. Snabbt drog man paralleller till terrordådet i Barcelona, kanske för att de båda händelserna tidsmässigt låg nära varandra.

En skillnad finns det i alla fall. I de terrordåd som utförts på olika håll i Europa har en organisation – IS eller Daesh – tagit på sig skulden. Så har inte skett åtminstone tillsvidare när det gäller knivhuggningen i Åbo. Uppgifterna om att Aberrahman Mechkah ska ha radikaliserats så sent som i augusti i år kommer från myndigheterna.

Att president Sauli Niinistö, statsminister Juha Sipilä och utrikesminister Timo Soini tog upp Åbodådet i sina tal på de årliga ambassadörsdagarna i Helsingfors i början av förra veckan visar hur allvarligt saken uppfattas i Finland. Enligt grundlagen ligger inte inrikesfrågor på presidentens bord. Men visst hade det varit konstigt om Niinistö inte ens hade nämnt Åbo, i synnerhet som han siktar på att sitta kvar i ytterligare sex år och valet hålls i början av nästa år.

EU:s gemensamma säkerhets- och försvarspolitik är ett omhuldat tema bland finländska politiker och fick givetvis ett stort utrymme i Sipiläs och Niinistös tal. Med ett visst intresse kunde man notera att det nära militära samarbetet mellan Finland och Sverige inte ens nämndes av presidenten. Det kan naturligtvis ha berott på att Sverige och Norden togs upp av Soini. Men tidigare har det inte hindrat Niinistö från att upprepa saken.

Att han inte gjorde det kan också bero på att presidenten ska besöka Vita huset och träffa president Donald Trump den 29 augusti. Ryssland, Ukraina, Nordkorea och Syrien är stora frågor och i sitt tal förra veckan tog Sauli Niinistö upp dem alla.

Minskprocessen är i praktiken död och oroväckande uppgifter om att ledningen i Kiev är svag gör inte saken bättre. Finland har ett dilemma när det gäller Ukraina som ingen finsk politiker vill ta upp. Det gjorde inte heller Niinistö.

Gasledningen Nord Stream II behandlas uteslutande som en miljöfråga. Att sänka ner gasrören i Finska viken och Östersjön har ingenting att göra med säkerhetspolitik, heter det. Kanske inte. Däremot blir det ett stort hål på intäktssidan i Ukrainas statsbudget när den ryska gasen tar en omväg runt Ukraina. Så Nord Stream II är utrikespolitik i allra högsta grad. Försvagas den västinriktade regeringen i Kiev ytterligare så öppnar det för andra aktörer. Separatister i östra Ukraina som stöds av Ryssland har redan sagt att deras mål är att ta kontrollen över hela Ukraina, inklusive Kiev.

På presskonferensen efteråt ville president Niinistö inte närmare gå in på exakt vilka frågor som står på agendan för mötet med Trump. Knivmorden i Åbo lyfte upp Finland i rubrikerna på flera håll i världen så kampen mot terrorismen är säkert ett givet ämne.

Niinistö uttryckte också sin belåtenhet över att USA kommer att fortsätta sin militära närvaro i Afghanistan som en del av kampen mot terrorismen. Sannolikt betyder det att också Finland kommer att fortsätta sitt stöd, även om Niinistö inte ville bekräfta detta innan regeringen behandlat saken.

Som självklara prioriteringar för mötet mellan Niinistö och Trump kan man nämna åtminstone tre: det spända läget i Östersjön på grund av Ryssland, de förestående stora militärövningarna i Finlands närområde och Arktiska rådet, där Finland har ordförandeskapet i knappt två år. President Niinistö har upprepade gånger signalerat att Finland är redo att stå värd för ett toppmöte mellan Trump och Rysslands president Vladimir Putin inom ramen för arktiska frågor.

Niinistö är också den västledare som oftast har träffat Putin – senast var den ryske presidenten på besök i somras. Visst vore det konstigt om inte Trump vore intresserad av att höra Niinistös rapport.

En amerikansk president har inte varit på besök i Finland på tjugo år och det är femton år sedan Finlands president fick en inbjudan till Vita huset – med undantag av den gemensamma inbjudan till alla nordiska statschefer som kom från från Barack Obama i slutet av Obamas presidentperiod.

För Finland och för en sittande president som vill bli omvald kunde inte Trumps inbjudan ha kommit lägligare.

YRSA GRÜNE är frilansjournalist och tidigare utrikes- och säkerhetspolitisk kommentator i Hufvudstadsbladet i Helsingfors.
