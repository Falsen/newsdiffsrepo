Nytt avgångskrav inifrån M: Förtroendet förbrukat

Therese Larsson Hultin

Problemen är långt ifrån över för moderatledaren Anna Kinberg Batra, som i somras erkände att hon befann sig i en förtroendekris och att hon måste bli ”bättre på att kommunicera” för att nå ut till väljarna.

På tisdagen möttes Kinberg Batra än en gång av avgångskrav. Först ut var Pehr Granfalk, kommunstyrelsens ordförande i Solna.

– Vi skulle kunna slänga in vem som helst, sade Pehr Granfalk i en intervju med P4 Stockholm.

Granfalk är en tung röst inom Moderaterna i Stockholms län och han var tydlig med att förtroendet för Anna Kinberg Batra nu är förbrukat.

Då hade DN redan publicerat en mätning från opinionsinstitutet Ipsos som visade att stödet för Moderaterna minskat från 31 procent till 19 procent på ett år.

Några timmar efter Granfalks utspel kom nästa slag. Pia Almström, kommunstyrelsens ordförande i Kävlinge, sade till Dagens Industri att även hon ville se partiledarens avgång.

– Det har gjorts omtag, men det har inte gett resultat. Jag är djupt oroad, sade hon.

TT har sökt Anna Kinberg Batra som inte lämnar någon kommentar. I stället skriver partisekreteraren Anders Edholm att Kinberg Batra är den som kommer att leda Moderaterna i valet 2018:

"Vi är ett stort parti, med olika åsikter och det är tråkigt att några kommunpolitiker fokuserar på avgångskrav när vi bör fokusera på att vinna förtroende. Självklart finns det en oro när det inte går bra i opinionen, men det är uppenbart att Anna Kinberg Batra har växlat upp och att vi som parti arbetar för fullt för att vinna fler väljares förtroende."

Raset för M i opinionen tog fart i januari då Kinberg Batra sade att partiet är berett att samtala med SD i riksdagen. I maj krävde Christian Gustavsson, ordförande i Moderaternas länsförbund i Östergötland, att Kinberg Batra lämnar sin post.

Hon lovade då att bli tydligare när hon kommunicerar partiets politik och möblerade om i partitoppen.

Men åtgärderna har inte märkts i opinionen. Kinberg Batra har inte heller lyckats dra nytta av sommarens it-skandal på Transportstyrelsen, då Alliansen hotade med misstroendevotum och tvingade statsminister Stefan Löfven att göra sig av med två ministrar.

I oktober håller Moderaterna partistämma.
