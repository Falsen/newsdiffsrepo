Johaug ”helt knäckt” av dopningsdom

TT

I väntan på att idrottens skiljedomstol Cas skulle komma med sin dom har Johaug tränat som om domen på 13 månader skulle stå fast och hon kunde vara tillbaka till tävlingssäsongen i november.

Hon mottog också beskedet från ett träningsläger i Seiser Alm i Italien. Men den förlängda avstängningen gör att hon missar även en andra skidsäsong.

– Jag hade en dröm om att få tävla i OS, men så blir det inte. Jag har tränat ofantligt mycket för att lyckas i OS, så beskedet var väldigt tufft. Det är en orättvis behandling, säger Johaug vid presskonferensen i Italien.

– Det blir VM i Seefeld som blir mitt nästa mål. Och det är 1,5 år till. Det här är en chock. Drömmen har gått i kras.

Hon säger att hon inte vet hur motivationen och det mentala kommer att vara framöver.

– Jag måste jobba med mig själv för att lägga det här bakom mig, säger hon.

Ledaren för norska längdåkningskommittén, Torbjørn Skogstad, är övertygad om att Johaug kommer tillbaka till skidsporten minst lika stark som senast hon tävlade och vann världscupen säsongen 2015–16.

– Är det någon som kan klara det är det hon, hon är så stark i huvudet. Även om hon inte tävlat alls den senaste säsongen visar tester att hon utvecklats, säger han till norska medier.

Johaug får fortsätta att träna på egen hand, hon får inte vara med landslaget förrän hon avtjänat sitt straff.

– Men vi ska hjälpa henne så gott vi kan och fortsätta att ha kontakt med henne, hon har en öppen linje till tränarna. Och vi ska ställa upp för henne på det mänskliga planet, säger landslagschefen Vidar Løfshus.

Fortfarande hävdar Johaug att hon är oskyldig eftersom hon fått salvan av landslagsläkaren Fredrik S Bendiksen. Men de tre Cas-domarna skriver i kommentaren till domen att hon brustit i ansvaret att kontrollera förpackningen till salvan, där den förbjudna substansen fanns uppräknad i innehållsförteckningen och att hon även missat dopningsvarningen. Därför ska hon straffas enligt straffskalan som i ett sådant här fall ska ge mellan 12 och 24 månader och att 18 månader därmed var en lämplig avstängningstid.

Internationella skidförbundet, Fis, som överklagat Johaugs avstängning, var nöjd med beslutet:

"Fis är nöjt med att en fristående instans har värderat och belyst fakta i ärendet och opartiskt kommit fram till en dom. Detta var också orsaken till att Fis överklagade domen till Cas", skriver Fis i ett pressmeddelande.

Det sista Therese Johaug säger innan hon lämnar presskonferensen i Italien:

– Det här är en mardröm, jag har inget mer att säga.
