2017-08-22T04:23:40.000Z

Johaug ”helt knäckt” av dopningsdom

TT

Medan hon väntat på utslaget i Cas har Johaug tränat för att kunna vara redo inför OS. Hon mottog också beskedet från träningslägret i Seiser Alm i Italien.

Men skidsäsongen är nu över för norskan, långt innan tävlingarna startat.

– Jag hade en dröm om att få tävla i OS, men så blir det inte. Jag har tränat ofantligt mycket för att lyckas i OS, så beskedet var väldigt tufft. Det är en orättvis behandling, säger Johaug vid presskonferensen i Italien.

– Det blir VM i Seefeld som blir mitt nästa mål. Och det är 1,5 år till. Det här är en chock. Drömmen har gått i kras.

De tre Cas-domarna – Jeffrey G Benz, USA, Markus Manninen, Finland och Eren Romano F Subiotto, Storbritannien – beslutade att förlänga Norges skidförbunds avstängning på 13 månader med fem månader. Därmed är hon inte frikänd förrän den 18 april nästa år.

Det var Internationella skidförbundet, Fis, som överklagade Johaugs avstängning, som man ansåg var för kort.

"Fis är nöjt med att en fristående instans har värderat och belyst fakta i ärendet och opartiskt kommit fram till en dom. Detta var också orsaken till att Fis överklagade domen till Cas", skriver Fis i ett pressmeddelande.

Cas-domarna skriver i beslutet att man enligt reglerna skulle ge henne mellan 12 och 24 månader och att 18 månader därmed var en lämplig avstängningstid.

Domarna noterade att Johaug inte hade kontrollerat förpackningen på läppsalvan, där den förbjudna substansen fanns uppräknad i innehållsförteckningen och att hon missade även dopningsvarningen. Därför ska hon straffas enligt regelboken som säger att idrottaren har det strikta ansvaret för vad de får i sig.

Det var för knappt ett år sedan som Johaug använde en salva för sina sönderbrända läppar, en salva som innehöll den anabola steroiden clostebol. Ett dopningstest en månad senare gav utslag på substansen och dopningshärvan rullade igång.

Therese Johaug har hela tiden menat att hon var oskyldig eftersom hon fått salvan av landslagsläkaren Fredrik Bendiksen.

– Jag känner att jag gjorde allt riktigt när jag gick till en expert (landslagsläkaren) och frågade och han sa att det inte var med på någon dopningslista, säger hon och tillägger innan hon reser sig och lämnar presskonferensen:

– Det här är en mardröm, jag har inget mer att säga.
