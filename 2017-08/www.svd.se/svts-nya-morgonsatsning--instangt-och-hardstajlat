Sam Sundberg:
SVT:s nya morgonsatsning – instängt och hårdstajlat

Sam Sundberg

SVT:s omgjorda morgonprogram skulle bli rappare, mer framåtblickande och mer nyhetsinriktat. Det var planen när ledningen bestämde sig för att fräscha upp ”Gomorron Sverige” – för fyra år sedan. ”Gomorron Sverige” firade då 20 år, och hade närmare 700 000 tittare dagligen. Men man utkämpade en fruktlös kamp mot TV4:s ”Nyhetsmorgon”, och nu på måndagmorgonen var det därför dags för en än mer drastisk förändring i SVT:s morgonrutiner.

Premiären för ”Morgonstudion”, som ersätter trotjänaren, är både en triumf och ett misslyckande. Vurmar man för hårdstajlade nyheter i amerikansk stil kan man njuta av att programledarna Karin Magnusson och André Pops ser ut som att de precis flugit in från MTV Video Music Awards, och de är osannolikt proffsiga för ett premiärprogram i direktsändning: samspelta, rappa, seriösa och skämtsamma i en mix av så hög kaliber att den bär hela programmet.

Redan på förhand har ”Morgonstudion” kritiserats för att litteraturkritiken slängts ut. Men ingen som utvärderar programmet på dess egna meriter kan rimligen sakna litteraturkritik. Det här är ett rappt, modernt nyhetsprogram, inget fundersamt soffmys. Kulturnyheterna här kretsar kring ”Game of thrones” och Video Music Awards. Och så kan det väl få vara, om bara SVT lyfter kulturkritiken på annat håll i sitt utbud.

Programmet har också fått hård kritik för att programledarkvartetten är så kritvit (läs puderbeige). Men mångfalden brister inte bara i programledarskaran, utan också i inslagen. När programdirektör Jan Helin beskrivit ”Morgonstudions” ambitioner har han nämnt ”en bredare nyhetsmix än vad som traditionellt kanske förknippas med SVT:s nyhetssändningar”, ”fler perspektiv på nyheterna” och ”att ge hela bilden av händelser och skeenden”.

Vad säger oss då ”Morgonstudions” nyhetsvärdering? Jo, det viktigaste som hänt i världen är att Kendrick Lamar vunnit sex priser på MTV:s stora gala i Los Angeles som tyvärr saknade snaskiga skandaler men var proppfull av politiskt poserande. Efter en knapp timmes tittande har detta slagits fast inte mindre än fem gånger. Vi översköljs också av bilder från katastrofdrabbade Houston i en rapportering som inte ger vassare perspektiv på situationen än att det är otäckt när staden dränks i vatten och ännu otäckare när ormar och alligatorer börjar simma runt där.

Nästan hela Sverige ignoreras. Lokalnyheter är ett inslag, men annars ligger det geografiska fokuset på våra storstadsområden, Los Angeles, Houston och Bryssel (den krystat infantila beskrivningen av brexit som en skilsmässa förbigår vi med tystnad).

Är det något jag önskar mig av SVT är det att de dels ska öppna världen för oss, från Färöarna till Mikronesien, dels skildra Sverige som ett land där även platser som Växjö, Sundsvall och Arjeplog ingår. Det misslyckas ”Morgonstudion” med i sin första sändning. Och den instängda doften förstärks av att de flesta gästerna i studion är andra journalister.

”Landet runt” är själva motsatsen till ”Morgonstudion”, en SVT-klenod som lyfter fram det udda och det intressanta från Sveriges olika hörn, där både studiodekor och programledarutstyrsel tycks ha bevarats intakt sedan premiärsändningen 1988. När en repris rullar igång efter ”Morgonstudions” slut känns det paradoxalt nog som en frisk fläkt. Det säger något om vad hårdstajlade, kändisfixerade ”Morgonstudion” än så länge saknar: vanligt folk, vanliga små orter och förankring i det vanliga livet för vanliga människor, landet runt.
