2017-08-21T10:34:50.000Z

Janerik Larsson:
Om Expressen och terrorister

Janerik Larsson

Jag skrev igår om Thomas Mattssons krönika och det har lett till några läsarkommentarer. Här är den första:

Nej, Mattson ger inget perspektiv, han trixar med siffror. Nästan alla vet att risken att bli offer för en terrorattack är försvinnande liten.

Men det är inte det som är det skrämmande, det är avsikten. Varmt vatten har lingen avsikt att ta död på någon, likgiltigt vem.

Varmvattenberedaren är alltså farligare än en terrorcell.

Det är kanske ingen lögn med varmvattnet men det fungerar som en lögn, Mattsson använder det gamla ”blanda bort kortenknepet". Sådana verbalknep undergräver tilltron till Expressen.

Detta med hundar är intressant. En folkilsken hund ska hållas i koppel och ha munkorg.  Föreslå nått liknande för jihadister så bli det ett fasligt gny. Det visar hur absurd Mattssons blandning är.

Här är den andra:

Jag har vant mig vid din, ska vi kalla den ensidiga, rapportering om USA och Trump, men förvånades över att du tycks acceptera Matssons ”det har blivit bättre” flum. Flum därför att de terrordåd som har minskat är sådana som handlat om nationalistisk kamp i ex. vis Irland och Baskien eller socialistisk kamp som den som RAF förde i Tyskland och de Röda Brigaderna i Italien. Den terrorismen var säkerligen skrämmande för de som riskerade att råka ut för den men idag är den Islamska terrorismen riktad mot alla som inte har den rätta tron. Den når även oss i Sverige, detta schalfenland som vill tro alla om gott eller, som Matsson, försöker förringa det problem som aningslösa politiker och ”snällister” dragit på oss.

Skall vi inte göra allt som står i vår makt för att förhindra muslimska terrordåd bara för att risken för att bli dödad eller skadad i ett är liten? Min farfar blev dödad av en rattfyllerist. Men eftersom chansen är liten för att det skall hända så skall vi inte bry oss om att jaga fyllerister?

Nej Janerik, det är farligt att förringa de enorma problem som vi dragit på oss. Mängder av människor som kommit hit har inga möjligheter att försörja sig själva och många av dem ger oss svenskar skulden. Rasister kallas vi. Islamofober får vi heta. Men vi är varken det ena eller det andra, snarare har vi blivit intvingade i vänsterns identitets- och mångfaldspolitik och bolag anställer mindre kvalificerad personal än vad som är möjligt att få för att det är god PR att anställa immigranter (storbolagsdirektörer hyllar denna ”diversity” men jag har inte hittat någon kvantitativ vetenskaplig studie som ger stöd för att det är något av värde för företagen).

Så sluta ducka för problemen som vi har dragit på oss och sluta förminska de problem som ni inte kan ducka för och börja istället föra en diskussion om vad som kan göras för att åtgärda problem och förhindra att de växer annars har SD snart 50% plus.

Så långt dessa läsarreaktioner.

Jag har läst mycket om aversion mot invandrare – alltifrån 30-talets motvilja att ta emot judiska flyktingar från nazi-Tyskland och de länder som efterhand präglades av samma anti-semitism till dagens anti-muslimska agitation. Där emellan har jag sett hur negativa känslor tagit sig olika uttryck vare sig det gällt ungerska flyktingar efter 1956, vietnamesiska båtflyktingar, internationellt adopterade eller andra grupper som misstänkliggjorts på olika sätt.

Detta är förvisso inget unikt svenskt men varje land får hantera sina utmaningar.

Det som hela tiden präglat sådana reaktioner är att man vill få bort de oönskade ur landet.

Precis som i dessa båda kommentarer. Det underförstådda är ju att alla muslimer är potentiella terrorister. Så är uppenbart inte fallet i verkligheten.

Det som jag fann mest intressant med Mattssons krönika var att han indirekt berörde det jag tror är värt att fundera över, nämligen vilken effekt det blixtsnabba mediegenomslaget får.

Jag har ju som journalist upplevt både ETAs och IRAs attacker mot allmänheten. Men det var i en annan medievärld. Idag är kabeltv-kanalerna blixtsnabbt närvarande och detta bidrar tveklöst till att skrämma upp människor. Där hade Mattsson en viktig poäng.

Med tiden tror jag att vi kommer att vänja oss vid det snabba mediegenomslaget för obehagliga händelser – alls inte bara terroristattentat. Men mediedramaturgin är onekligen ett viktigt skäl till att både med varandra konkurrerande medier och med varandra konkurrerande politiker kommer att ha svårigheter att hantera det som sker.
