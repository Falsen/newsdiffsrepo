Lindelöws felfria ritt lyfter Sverige

TT

För von Eckermann var prestationen med Mary Lou i tidshoppningen en svår personlig motgång och han satte som förste ryttare ut laget i en svår sits. När tiden 94,07 senare i dag räknas om till antal fel kommer von Eckermann att vara långt efter de främsta och han lär få svårt att nå den individuella finalen.

Nu ser det ut att ordna sig ändå – för laget.

Malin Baryard Johnsson följde upp med en full acceptabel prestation och Douglas Lindelöw är så här långt mannen som räddade Sverige ur ett svårt läge.

Han gick ut som nummer 45 och tiden 80,02 var då tävlingens näst snabbaste.

Henrik von Eckermann var efter sin ritt djupt besviken.

– Det är så här det är. Vi håller på med djur, inte maskiner, säger han.

36-åringen har sin framgångsrikaste säsong bakom sig med stoet Mary Lou och pekades i förhandssnacket ut som en klar medaljkandidat i den individuella tävlingen. Tillsammans med Peder Fredricson är han dessutom det svenska lagets starkaste kort.

– Hon har ofta respekt för vatten, men har hoppat det bra under hela säsongen. Jag vet inte varför hon höll emot så länge. Hon svarade inte när jag ville att hon skulle svara, säger von Eckermann.

Det skulle bli än värre.

Inför det första hindret i dubbelkombinationen tvärvägrade Mary Lou och ytterligare dyrbara sekunder försvann.

– Man tappar harmonin i ridningen efter det som hände i vattenhindret. Jag red så fort jag kunde efter de tappade fyra sekunderna och jag hade henne inte riktigt klar inför kombinationen.

Malin Baryard Johnsson såg länge ut att gå mot en felfri hoppning på Cue Channa. Men på det näst sista hindret kom en rivning och klockan stannade på 85,80 sekunder.

– Jag är nöjd, faktiskt. Rundan gick helt efter plan, jag red efter plan men tyvärr faller näst sista hindret. Jag tror att det är en visuell svårighet på det hindret. Många har problem där. Jag vet inte vad det är som stör hästarna, om det är solen, skärmar eller något annat, säger Baryard Johnsson

Efter von Eckermanns missar var pressen extra hård på henne.

– Man visste ju att det inte fanns utrymme för någon mer större miss av oss. Samtidigt är man mitt uppe i sitt. Det var tråkigt för Henrik, men det här får vi andra rädda.

Nu hänger det på Peder Fredricson och All In hur Sverige kommer att ligga till inför torsdagens omgång. Dagens tidshoppning ingår i det individuella kvalet och är en del av lagtävlingen, vars final avgörs på fredag kväll.
