Expert: Kraftigare orkaner när klimatet blir varmare

Annakaisa Suni

Orkanen Harvey rör sig över Texas och Louisiana. Vad förväntas hända nu?

– Harvey har minskat markant i styrka. Stormen kommer dock att ligga kvar som ett väldigt intensivt regnväder till mitten av nästa vecka. Det förväntas från en halv meter upp till en meter regn, vilket är kopiöst mycket. I Sverige regnar det ungefär en meter under ett helt år.

På en femgradig skala var Harvey först i kategori 4 men har nu kommit ner till kategori 1. Man ska dock inte förringa en storm i den kategorin. Som jämförelse var den svenska stormen Gudrun en svag 1.

Orkanen Katrina ödelade New Orleans 2005 och orkanen Sandy dödade tiotals människor på Haiti, Kuba och i USA 2012. Har stora orkaner blivit vanligare i USA?

– Det finns mer energi i stormar. Men det har inte blivit fler orkaner som drar in över land, utan de allra flesta håller till ute till havs. Det är delvis ett problem därför att många människor som bor i utsatta områden inte riktigt respekterar hur farliga orkaner är.

Vad vet man om kopplingen mellan orkaner och klimatförändringar?

– Klimatförändringarna driver hela jorden till att bli varmare. Det blir varmare i luften men framför allt blir det varmare i haven. Det finns mer energi som kan manifesteras till exempel genom att glaciärerna smälter eller genom kraftiga vindar. I takt med att klimatet blir varmare är det inte förvånande om det blir kraftigare orkaner som täcker större områden. Men orkanerna blir inte nödvändigtvis fler.

Har vetenskapen redan kunnat visa att orkanerna blivit starkare på grund av klimatförändringar?

– Ja, man kan visa det. Havet är inte bara varmare vid ytan utan djupare än tidigare. Det gör att tropiska cykloner kan hålla på en mycket längre tid. Det finns mycket data som visar det.

Kommer vi att se orkaner i nya områden?

– Ja, sannolikheten för orkaner ökar längre norrut och längre söderut.

Vilka andra typer av extremväder ökar med klimatförändringar?

– Det tydligaste exemplet i Europa är långvariga värmeböljor. På 70–80-talet inträffade en värmebölja var 15:e år. Nu är det var femte eller tionde år. Med värmeböljor kommer ofta skogsbränder.
