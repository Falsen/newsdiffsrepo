Ingen seger – men sen poäng för Djurgården

TT

Djurgården har inte vunnit mot AIK sedan den 19 september 2011 – och har inte heller besegrat Hammarby sedan dess.

Laget har gjort tre försök i Stockholmsderbyn den här säsongen och har bara returmötet med Hammarby den 24 september kvar. Det innebär att sviten åtminstone kommer att fylla sex år innan den spricker.

Men det kunde ha varit värre.

Det såg länge ut att bli förlust mot AIK på Friends arena efter Chinedu Obasis straffmål i slutet av första halvlek.

I stället blev det en poäng. Kim Källström, som orsakade straffen, tog halv revansch på sig själv när han placerade sin hörna på Aliou Badjis panna till 1–1. Badji kunde sedan ha ordnat den efterlängtade segern, men hans avslut i två mot en-läge gick över ribban.

– Det är lite dubbla känslor. Sett till att vi kvitterar i den 84:e minuten var det en halv seger. Sett till de sista sju-åtta minuterna var det en halv förlust. Och jag tycker att vi har gjort tillräckligt i de två matcherna mot AIK för åtminstone en seger, säger Djurgårdens mittback Jonas Olsson.

I en tuff match – Özcan Melkemichel tyckte att flera av de utdelade gula korten, åtta stycken, var orangea – var Olsson en av huvudpersonerna. Han fick gult kort för en tuff satsning mot Henok Goitom och publiken gav honom rött när han var uppe med händerna och viftade i slutskedet.

Och det var bara två av många dueller.

– Det är så jag spelar men jag låg på gränsen i dag, det håller jag med om, säger Olsson.

I AIK-lägret dominerade besvikelsen.

– Det hade varit otroligt skönt att gå in i landslagsuppehållet med en seger. Då hade vi ju gått om Djurgården (som ligger tvåa, AIK är trea). Nu är det en sur och bitter känsla, säger Stefan Ishizaki.

I första halvlek var det ett derby som inte skulle förloras snarare än ett som skulle vinnas.

Särskilt Djurgården var oerhört noggrant och disciplinerat i sin defensiv, vilket gick ut över försöken i andra riktningen. Om inte mittbackarna stötte upp föll de centrala mittfältarna ned och kvävde AIK:s anfallsförsök. Det var tydligt att hemmalaget inte skulle få operera mellan backlinje och mittfält.

AIK ägde mer av bollen men åstadkom inte särskilt mycket. Risktagandet var minimalt och det var egentligen bara vänsterbacken Nils-Eric Johansson som hittade på något utanför ramarna – men han rundade Kerim Mrabti djupt ned på egen planhalva.

Det var först när just Mrabti satte av i djupled som det hände något. Djurgårdsanfallaren ville ha frispark men fick det inte och AIK kunde kontraslå. Bollen hamnade så småningom i straffområdet hos Nicolás Stefanelli och när Kim Källström för ett ögonblick glömde hur rutinerad han är och sträckte ut vänsterbenet föll argentinaren.

Obasi slog säkert in straffen – som Källström tyckte var horribel – till 1–0.

Efter läktaroroligheter i paus – maskerade anhängare till båda lagen lämnade sina sektioner och några AIK-anhängare tog sig förbi ordningsvakterna på väg mot Djurgårdsklacken, men kravallpolisen fick bukt med bråkmakarna – och en drygt tio minuter lång försening skruvades tempot upp ordentligt.

Båda lagen skapade en hel del innan Aliou Badji, som hoppade in i 66:e minuten, nådde högst och hittade rätt för tredje gången i år.
