Tekniskt trassel drabbade Nordea-kunder

TT

Nordeas kunder märkte att banken hade tekniska problem under lönefredagen. Först var det trassel med internetbanken. Det åtgärdades, men det var fortsatta problem med att handla med vissa kort eller att få ut pengar med dem från uttagsautomater.

– Det senaste jag har hört är att det fungerar igen, säger Petter Brunnberg, presschef vid Nordea Sverige, till TT sent på eftermiddagen.

Enligt Petter Brunnberg handlade det inte om några generella kortproblem, utan det tycktes vara kopplat till vissa Visa-kort.

Om korttrasslet hade någon koppling till problemen med internetbanken är inte klarlagt.
