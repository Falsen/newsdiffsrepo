Lööf: ”Vi måste bli bättre på att skydda våra barn”

SvD

– Inte minst har sommaren visat många prov på hur ansträngd situationen är. Små barn tvingas vänta, i för dem och inte minst föräldrarna, outhärdliga timmar, i ångestfyllda dagar, på hjärtoperation. För att det råder brist på specialistsjuksköterskor, säger Annie Lööf vid talarpodiet på Hasselbacken i Stockholm när hon målar en bild av läget i den svenska vården.

Hon säger att Centern vill att fler läkare ska få starta privatpraktik och att gränserna för hur länge man får vänta ska skärpas. Det krävs för en rättvis vård i hela landet, anser hon.

– Stefan Löfven borde säga samma sak om vården som om den svenska modellen; vården ska utvecklas, inte avvecklas, säger hon.

Annie Lööf säger också att värderingar spelar roll i en omvälvande tid. Hon beskriver en tid där terrorister mördar oskyldiga och högerextrema hetsar och hatar, och att det kräver en kraftfull motståndsrörelse mot extremism.

– Stå upp, stå pall. Anständigheten behöver er, säger Annie Lööf.

Lööf lyfter också barn och ungas utsatthet i sitt tal. Centerpartiet vill skärpa möjligheterna att flytta elever som stör studieron och tryggheten för andra elever.

– Barns och ungas välmående och deras psykiska hälsa, den förtjänar att tas på större allvar, säger Annie Lööf.

I höstens budget kommer Centerpartiet också att föreslå ett extra tillskott på 300 miljoner kronor per år till barn- och ungdomspsykiatrin för att korta köerna och öka tillgängligheten till vården. Pengarna ska gå till regioner och landsting som kan erbjuda psykiatrisk vård inom 30 dagar.

Mer behöver också göras när det gäller sexualbrott mot barn, anser Lööf. Centern vill se skärpta straff för sexualbrott och brott mot barn, höja minimistraffen och slopa preskriptionstiden för sexuella övergrepp mot barn.

– Vår gemensamma syn på hur allvarligt brottet är måste även återspeglas i det straff domstolen dömer ut, säger Annie Lööf.

– Vi måste bli bättre på att skydda de allra svagaste, våra barn, och göra mer för att komma tillrätta med barns och ungas utsatthet. För att lyckas med detta behövs ett nytt ledarskap. Och centerpartiet står för det nya ledarskap Sverige behöver, avslutar Annie Lööf.
