Alliansen backar om misstroende efter skattebesked

Johannes Ledel

Moderaternas ekonomisk-politisk talesperson Ulf Kristersson skriver i en kommentar till SvD att partiet inte kommer att begära misstroende efter finansminister Magdalena Andersson besked om att regeringen drar tillbaka förslag om två skattehöjningar och justerar deras planerade flygskatt.

Att den planerade flygskatten blir kvar tycker partiet är ”beklagligt”, men är inte i sig fog för misstroendevotum.

”Alliansen kommer inte att begära misstroende. Däremot kommer Moderaterna att, avskaffa skatten redan den 1 januari 2019, om vi vinner valet 2018. Skatten kommer då ha varit verksam under mindre än ett år,” skriver Ulf Kristersson.

I ett inlägg på sociala medier skriver Centerpartiets partiledare Annie Lööf att det är en stor seger att två av tre skattehöjningar stoppas. Att flygskatten blir kvar är också enligt henne inte skäl nog att rikta en misstroendeförklaring mot regeringen

”Det är beklagligt att regeringen driver igenom flygskatten, men vi kommer inte begära misstroende på grund av den,” skriver partiledaren.

Även Liberalernas partiledare Jan Björklund säger att en misstroendeförklaring inte längre är aktuell.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Jan Björklund till nyhetsbyrån TT.

Kristdemokraternas Ebba Busch Thor stämmer in med de andra partierna.

”Vi har stoppat skadliga skattehöjningar. Går inte fram med misstroende,” skriver Ebba Busch Thor i ett inlägg på Twitter.
