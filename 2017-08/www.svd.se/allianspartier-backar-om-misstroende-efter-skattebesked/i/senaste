Allianspartier backar om misstroende efter skattebesked

Johannes Ledel

I ett inlägg på sociala medier skriver Centerpartiets partiledare Annie Lööf att det är en stor seger att två av tre skattehöjningar stoppas. Att flygskatten blir kvar är enligt henne inte skäl nog att rikta en misstroendeförklaring mot regeringen

”Det är beklagligt att regeringen driver igenom flygskatten, men vi kommer inte begära misstroende på grund av den,” skriver partiledaren.

Även Liberalernas partiledare Jan Björklund säger att en misstroendeförklaring inte längre är aktuell.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Jan Björklund till nyhetsbyrån TT.

Kristdemokraternas Ebba Busch Thor stämmer in med de andra partierna.

”Vi har stoppat skadliga skattehöjningar. Går inte fram med misstroende,” skriver Ebba Busch Thor i ett inlägg på Twitter.

SvD har ännu inte nått M för en kommentar.
