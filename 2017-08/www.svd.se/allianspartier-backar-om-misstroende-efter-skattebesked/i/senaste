Alliansen backar om misstroende efter skattebesked

Johannes Ledel

Moderaternas ekonomisk-politisk talesperson Ulf Kristersson skriver i en kommentar till SvD att partiet inte kommer att begära misstroende efter finansminister Magdalena Andersson besked om att regeringen drar tillbaka förslag om två skattehöjningar och justerar deras planerade flygskatt.

Att den planerade flygskatten blir kvar tycker partiet är ”beklagligt”, men är inte i sig fog för misstroendevotum.

”Alliansen kommer inte att begära misstroende. Däremot kommer Moderaterna att, avskaffa skatten redan den 1 januari 2019, om vi vinner valet 2018. Skatten kommer då ha varit verksam under mindre än ett år,” skriver Ulf Kristersson.

Centerpartiets partiledare Annie Lööf kallar beskedet  att två av tre skattehöjningar stoppas en stor seger. Hon säger att även de är besvikna på att flygskatten blir kvar men tycker inte att den för sig själv motiverar en misstroendeförklaring.

– Misstroendevotum är riksdagens skarpaste vapen och man kan inte fälla statsråd på grund av en enskild skatt. Nu kan vi konstatera att regeringen har valt att lyssna, man har backat från två av tre skatter, och reformerat en tredje, säger Annie Lööf till SvD.

Även Liberalernas partiledare Jan Björklund säger att en misstroendeförklaring inte längre är aktuell.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Jan Björklund till nyhetsbyrån TT.

Kristdemokraternas Ebba Busch Thor stämmer in med de andra partierna och säger att beskedet är en seger för Alliansen. Hon tycker inte heller at flygskatten är önskvärd, men tycker ända att regeringen verkar ha tagit till sig av den kritik Allianspartierna riktat mot förslaget.

– Sen är det inte bra att flygskatten införs, men jag noterar att regeringen har lyssnat till vår kritik om att detta drabbar glesbygden och att man därför kommer att hitta sätt att kompensera detta, säger Ebba Busch Thor till SvD.

Under en presskonferens på lördagsförmiddagen där finansminister Magdalena Andersson och klimatminister Isabella Lövin presenterade det ändrade skatteförslagen riktade de också skarp kritik mot Allianspartiernas agerande i och med att de hotat med ett misstroendevotum.

– Jag vet att många sitter runt köksborden och suckar över den cirkus vi sett i politiken den här sommaren. Och ärligt talat, jag känner samma sak, sade Andersson.

Men Allianspartierna menar att den kritiken inte är berättigad. Enligt Moderaternas Ulf Kristersson är Magdalena Anderssons ”ilska” inte berättigad, och både Annie Lööf och Ebba Busch Thor säger att det hela har handlat om att Socialdemokraterna och Miljöpartiet inte varit lyhörda för riksdagens vilja, trots att de sitter i en minoritetsregering.

– Det är inte cirkus, det är folkviljan uttryckt i Sveriges riksdag. Det är grunden för vår demokratiska ordning och jag är otroligt förvånad över att en finansminister försöker spinna det till en fråga om cirkus, säger Ebba Busch Thor till SvD.
