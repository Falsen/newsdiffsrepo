Museikista förstörd när föräldrar ville fota

TT

Ett föräldrapar som besökte ett museum i brittiska Southend-on-Sea tyckte att det kunde vara kul att ta ett foto när deras barn satt i en utställd kista. Det var ingen bra idé. En bit av den 800 år gamla sandstenskistan slogs nämligen ut.

Familjen lämnade museet utan att berätta om skadan, den upptäcktes först efteråt. Att laga kistan kommer dessbättre inte bli så kostsamt enligt museet, som dock överväger att investera i en monter som skyddar den bättre.

Detta är inte första gången som alltför nyfikna och fotosugna besökare ställer till det, skriver New York Times. I februari i år ramlade en person in i och förstörde en glasskulptur utställd i Washington vid ett försök att ta en selfie. En skulptur vid Shanghais glasmuseum föll förra året ner i golvet och gick itu efter att två barn petat och dragit i den – allt medan föräldrarna stod med mobilkamerorna i högsta hugg.
