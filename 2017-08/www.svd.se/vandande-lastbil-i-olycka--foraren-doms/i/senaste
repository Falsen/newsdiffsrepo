Vändande lastbil i olycka – föraren döms

TT

En lastbilschaufför döms till fyra månaders fängelse för att han vände på motorvägen och vållade en olycka vid Ulricehamn i början av augusti. Lastbilen stannade på riksväg 40, backade nästan hundra meter och körde in en passage för utryckningsfordon mellan motorvägens körfält. Sedan svängde chauffören ut på körfältet åt motsatt håll.

Där kom en personbil som inte hann stanna. Personbilen kilades fast under lastbilen. Föraren skadades och fick klippas loss.

Lastbilsföraren döms för grov vårdslöshet i trafik och vållande av kroppsskada, skriver Borås Tidning. Hans förklaring är att han blev orolig när han tappat kontakten med sin gps och samtidigt behövde tanka. Han såg aldrig bilen som närmade sig när han körde ut på vägen.
