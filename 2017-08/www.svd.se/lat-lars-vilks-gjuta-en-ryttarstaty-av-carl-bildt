Fredrik Sjöberg:
Var ska gränsen dras när vi rensar i vår historia?

Fredrik Sjöberg

Vi smålänningar har alltid haft svårt för Gustav Vasa. Anledningen är hans behandling av Nils Dacke. När jag i slutet av 1970-talet började studera i Lund, och av naturliga skäl anslöt mig till Smålands nation, fick jag redan dag ett lära mig att Nils Dacke var så nära Che Guevara man kunde komma i Sverige, vilket på den tiden var en svårslagen hedersbetygelse.

Därför har jag viss förståelse för Jens Liljestrand, som i Expressen (17/8) påminner om kungens orättfärdiga behandling av Dacke och hans familj. Ja, av hela Småland. Ändå ställer jag mig tveksam till den botgöring Liljestrand antyder; att riva, gömma eller åtminstone indignerat uppröras över alla minnesmärken som finns i åminnelse av Gustav Vasa.

För att inte tala om Karl XII. Särskilt statyn i Kungsträdgården. Vem, frågar Liljestrand, vågar ta första spadtaget?

Bakgrunden är förstås kravallerna i Charlottesville, Virginia, där sydstatsgeneralen Robert E Lee är lika hyllad av högerextremisterna som någonsin Karl XII här hemma. Så nu förstör man statyerna där borta. Och eftersom goda liberaler gärna importerar begagnade idéer från USA gäller det att vaska fram en motsvarande skamfläck. När allt kommer omkring handlar ju mycket av politiken i dag om symboler och bilder, som i en pekbok för barn.

Men var ska gränsen dras?

Att bland Sveriges alla kungar från Gustav V och bakåt hitta fläckfria dygdemönster är inte det lättaste. De som inte har varit blodtörstiga krigshetsare har enligt samstämmiga historiska dokument visat sig vara skamlösa oligarker och brutalt vulgära sexister, och deras inställning till den renskötande urbefolkningen har med nutida mått mätt varit under all kritik. Listan kan göras lång. Alltså måste kungarna gå till metallåtervinningen, allihop.

Vidare vill jag påminna om det mycket stora antal offentliga skulpturer som avbildar nakna kvinnor. Ta ”Ingeborg” till exempel, av Gerhard Henning, hon som står långt ner på Hantverkargatan, provocerande nära Stockholms stadshus, ständigt besökt av känsliga gäster från fjärran länder. Alla bronspjäser med nakna barn gör sedan saken bara ännu värre. Man vill inte ens veta vad konstnärerna tänkte.

Frågan är vad som blir kvar när bildstormen blåst över. Heliga Birgitta? Knappast. Den kyrka hon företräder har i sitt syndaregister förföljelser vilkas grymhet kan få Gustav Vasa att framstå som en blyg docent från Södertörns högskola. Inkvisitionen och häxprocesserna är inget att yvas över. Birgitta går bort. Inte ens Carl von Linné i Humlegården lär överleva utrensningarna, med tanke på hans rasistiska artbestämning av människor, vita, röda, svarta.

Och visst, vi kan resa Raoul Wallenberg som staty på alla tomma stensocklar, men risken är då att besökare får intrycket att han är lika felfritt helig i Sverige som Kim Il Sung i Nordkorea.

Nej, anfall är bästa försvar. Själv är jag mer än villig att bidra med kontanta pengar om någon startar en insamling för att låta gjuta en ryttarstaty – i brons – föreställande Carl Bildt. Inte för att jag sympatiserar med hans politiska gärning, utan för att just ryttarstatyer främst av allt markerar att mannen på hästryggen är historia. En föredetting.

Idealet vore om statyn utfördes av Lars Vilks och placerades på Kastellholmen eller någon annan lättbevakad plats. En perfekt storm; en kultplats dit alla som vill kan vallfärda för att slåss och vara kränkta, utan att nödvändigtvis förstöra polisens budget. Som att lägga ut en åtel för att skjuta räv. Osportsligt är det, men praktiskt.
