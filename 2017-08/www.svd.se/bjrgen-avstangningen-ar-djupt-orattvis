Bjørgen: ”Avstängningen är djupt orättvis”

TT

Therese Johaugs dopningsavstängning förlängdes till 18 månader, det slog Idrottens skiljedomstol (Cas) fast under tisdagen. Ett blytungt besked för den norska skidstjärnan som därmed inte får vara med i OS i Sydkorea.

Hon missar samtidigt hela den kommande säsongen.

Marit Bjørgen är djupt bedrövad efter beskedet och menar att längden på avstängningen är orättvis.

– Den är orimlig. Jag är förtvivlad över att Therese måste betala ett så högt pris i ett ärende där hon är trodd på alla punkter, säger Bjørgen till norska medier.

Cas beslut innebär att Johaugs avstängning sträcker sig ända till den 18 april 2018. Och domen är samtidigt fem månader längre än den som Norges idrottsförbund dömde henne till.

– Jag hade hopp om att det skulle bli ungefär detsamma:12, 13, 14 månader. Jag hade aldrig föreställt mig att det skulle bli 18 månader, säger Bjørgen med tårar i ögonen.

Redan dagen innan domen offentliggjordes fick Johaug reda på hur lång avstängningen skulle bli.

Därefter ringde hon Bjørgen.

– Det var tufft att höra. Man blev tom efteråt och det var svårt att finna ord. Therese har en vilja att komma tillbaka. Man får bara hjälpa henne med det och vara där för henne.

– Men vi är ju inte i närheten av hur hon har det. Det blir ju tufft för henne. Att hon är hemma medan vi är ute och tävlar.

Nästa långsiktiga mål för Johaug blir nu i stället VM i Seefeld 2019.

Bjørgen är övertygad om att hennes vän tar sig tillbaka.

– Det blir några tuffa dagar och månader, med det hon vill nu är att lägga det här bakom sig. Klart att det är länge till VM, men det gäller för henne att hålla motivationen uppe. Är det någon som klarar det är det Therese.

– Jag har inte snackat med de andra tjejerna. Men alla har fått en läropeng efter det som hänt. Att det är vårt eget ansvar.
