”Öka farten mot en fossilfri fordonsflotta”



Bilindustrin är att gratulera. 193 530 nya personbilar, 28 085 nya lätta lastbilar och 31 445 nya lastbilar regi­strerades under första halvåret 2017. Det är den högsta bilförsäljningen någonsin, både för första halvåret och för juni månad. Men försäljningsrekordet är miljömässigt inte så glädjande som det kunde ha varit, eftersom så få av de nya bilarna uppfyller politikens mål om fossiloberoende eller är ens i närheten av det klimatmål för transportsektorn som riksdagen nyligen antagit med sju partier för och ett enda emot.

Bilförsäljningen kommer troligen också på helårsnivå att slå nytt rekord, stimulerad av stark konjunktur, köpstarka hushåll, rekordlåga räntor och en stabil arbetsmarknad, liksom tyvärr en bristande tilltro till att kollektivtrafiken kan lösa våra transportbehov, samt att stimulans som reseavdrag och mil­ersättning fortsatt är utformade för bilister. Eftersom personbilarna står för större delen av transporternas utsläpp och transporterna står för Sveriges största klimatutmaning, är det värt att detaljgranska hur försäljningen utvecklats.

Supermiljöbilarna – elbilar, laddhybrider och vätgasbilar – har förvisso ökat 37 procent jämfört med året innan, men det ger bara en marknadsandel på 4,1 procent. Samtidigt backar det betydligt större segmentet miljö­bilar till 16,2 procent, jämfört med 16,7 procent under samma period 2016. Därtill har miljöbilsandelen successivt minskat under halvåret, så att den i juni var blott 14,2 procent.

En djupare granskning ger ytterligare anled­ning till oro. Bland supermiljöbilarna dominerar bensin- och dieseldrivna ladd­hybrider, med 5 529 nyregistrerade jämfört med 2 200 rena elbilar. Icke-laddbara elhybrider har ökat till 7 793 nyregistrerade mot 4 988 samma period föregående år, en långt snabbare ökning än de laddbara supermiljöbilarna uppvisar.

Samma oroande tendens ser vi på miljö­bilarnas topp-tjugo-lista. Här finns nio diesel­bilar, fyra laddhybrider, fem hybrider och två elbilar, på plats 12 respektive 16. Gas- och etanol­bilar som tidigare toppat listan återfinns nu först på 21:a och 22:a plats bland miljö­bilarna. Att etanolbilarna praktiskt ­taget upphört att säljas är numera väl känt, men att gasbilarna tappat en tredjedel av marknadsandelen jämfört med samma ­period i fjol är en källa till ny oro.

När det gäller alla nya bilar är diesel fortsatt det vanligaste drivmedlet, med 52,4 procent av nyregistreringen. Inom lätta lastbilar har dieselns dominans ökat ytterligare – eldrivna lätta lastbilar säljs det färre av än för två år sedan, och flera skåpbilar som tidigare fanns i gasversion finns nu endast som diesel. Det är tydligt att konsumenten inte tagit olika politiska ambitioner om att begränsa diesel­användningen på särskilt stort allvar, vilket pekar på ett större problem – konsumenten misstror eller känner inte till de politiska ambi­tionerna. Sammantaget ser vi att politiken behöver ge stärkt och förtydligad stimulans på åtminstone fem områden.

1. Öka stimulansen för el- och gasdrift. Rege­ringens storsatsning Klimatklivet har gått mest till laddinfrastruktur för elbilar och ny produktion och distribution av biogas – men investeringarna måste åtföljas av bättre stimulans för bilarna. Förslaget på högsta ­bonus på 45 000 kronor är en alltför futtig höjning jämfört med dagens premie på 40 000 kronor, särskilt som dagens femåriga fordonsskattebefrielse i samma veva tas bort, och det ­samma gäller 7 500 kronors-bonusen för gasbilar.

2. Påskynda bränslebytet. Vi applåderar rege­ringens förslag om kvot- eller reduktionsplikt, som i praktiken betyder att alla drivmedelsbolag måste öka andelen hållbara, klimateffektiva biodrivmedel i de fossila. Det betyder att en dieselbil som är fossil i dag kan vara förnybar redan om något år, utan ombyggnad eller beteendeförändring. Men nivåerna är så lågt satta att ledande bränslebolag inte får någon stimulans att göra mer, och ­efter 2020 är de dessutom bara indikativa – inte tillräckligt tydligt för att våga investera i de nya anläggningar vi behöver för att biodrivmedelsproduktionen i ökad utsträckning ska bli svensk.

3. Smart laddutbyggnad. Till allt större del skjuter nu utbyggnaden av laddinfrastruktur fart av egen kraft, och statlig medfinansiering kan börja fokusera på de delar som går trögast. Ett ladda hemma-bidrag kring 5 000 kronor bör införas för hushåll som inte ens får söka Klimatklivet, och en särskild satsning bör göras på snabbladdning längs det större vägnätet, framtidssäkrat med tillräcklig el så att laddplatserna kan byggas ut i takt med att elbilarna blir fler.

4. Inför miljözoner – också för parkering. Kommuner bör ges rätten att införa miljö­zoner för personbilar och lätta lastbilar, med en möjlig, innersta helt avgasfri zon och en andra nivå där också gasbilar tillåts. För att inte vara beroende av polisens övervakning – många tycker nog att poliser behövs till ­annat – bör parkeringslagstiftningen upp­dateras på motsvarande sätt, så att p-vakter kan granska parkerade bilar.

5. Låt offentlig upphandling gå före. I dag måste statliga myndigheter i princip uteslutande köpa, leasa och långtidshyra miljöbilar – men definitionen är så svag att kravet alltför ofta uppfylls med snåla dieselbilar. Det är dags att skärpa definitionen, förslagsvis till de bilar, lätta lastbilar och minibussar som ger bonus i det kommande bonus-malus-systemet.

Sju av riksdagens åtta partier är överens om att Sverige till år 2030 – om bara 13 år – ska nå en fossiloberoende fordonsflotta med 70 procent minskad klimatpåverkan jämfört med år 2010. Vi ska vara stolta över detta oerhört ambitiösa mål, som kan innebära att Sverige blir en global helpdesk dit hela världen kan vända sig för att få offentlig hjälp och industriell samverkan för att klara liknande mål. Men vi måste också inse att konkurrensen om ledarskapet hårdnar, och att vi inte mäts på mål utan måluppfyllelse. Därför är det dags att öka takten i omställningen.

Mattias Goldmann

vd, tankesmedjan Fores med 2030-sekretariatet
