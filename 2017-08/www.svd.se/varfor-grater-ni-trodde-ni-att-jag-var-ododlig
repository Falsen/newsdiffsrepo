”Solkungens” sista ord gäckar historiker

Dick Harrison

Jag förstår frågeställaren. För den som sitter och knåpar ihop listor över kända människors sista ord – och det finns uppenbarligen flera sådana – är Ludvig XIV ett ovanligt besvärligt nummer.

Ytterst beror det på två saker: 1) man var intresserad av att sprida information om hans påstått sista ord redan på 1700-talet, och olika uppgiftslämnare hade olika förslag, och 2) man har blandat ihop ”sista ord” och ”dödsbädd”. Ludvig sade många saker under sitt utdragna döende i kallbrand, och mycket av det som brukar lanseras som hans sista ord yttrades i själva verket långt före dödsögonblicket den 1 september 1715.

Det senare gäller det vanligaste citatet: ”Jag har älskat kriget alltför högt: tag inte efter mig i detta, lika litet som i mina alltför vidlyftiga expenser.” Detta skall Ludvig ha sagt till sonsonsonen Ludvig, som snart skulle bli Ludvig XV. Men orden yttrades en bra stund innan kungen dog. De utgör delar av ett tal som Ludvig höll från dödsbädden, när han skulle ge råd till och välsigna tronarvingen. Citatet återfinns i Philippe de Dangeaus ”Journal”.

Ett annat yttrande, som kungen – om han nu fällde det – gav ifrån sig betydligt närmare döden lyder: ”Varför gråter ni? Trodde ni att jag var odödlig?” Detta citat konkurrerar med ”Jag reser bort, men staten skall alltid bestå”.

Att avgöra vilket som kom först, om något, torde vara ogörligt. Det allra troligaste är att det sista han sade var något helt annat. Ludvig uppges nämligen ha dött medan han reciterade hymnen Domine, ad adjuvandum me festina (”Herre, skynda att hjälpa mig”).
