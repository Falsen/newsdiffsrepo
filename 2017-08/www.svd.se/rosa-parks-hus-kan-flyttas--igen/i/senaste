Rosa Parks hus kan flyttas – igen

TT

Rosa Parks hus kan nu komma att flyttas tillbaka till USA, säger konstnären Ryan Mendoza. Han räddade huset från att rivas i Detroit och skeppade delarna till Berlin där han har byggt upp byggnaden igen.

Huset har funnits i Tysklands huvudstad i knappt ett års tid och har blivit en turistattraktion, men nu kan det alltså bli tal om en ny flytt. Delvis beror det på händelserna i Charlottesville tidigare i augusti efter myndigheternas beslut att flytta en staty av sydstatsgeneralen Robert E Lee.

– Eftersom amerikaner börjar förstå att de behöver sätta monumenten i sitt sammanhang saknas det civilrättsliga monument som motvikt, säger Ryan Mendoza.

Rosa Parks blev ett stort namn i medborgarrättsrörelsen i USA i december 1955. Då vägrade hon att ge upp sin plats åt en vit passagerare i den del av bussen som var avsedd för "färgade" när alla platser reserverade för vita var tagna. Hon avled 2005, 92 år gammal.
