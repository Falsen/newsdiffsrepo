Polisen om kroppen: Vi vet inte vem det är

SvD

Det var enligt Köpenhamnspolisen klockan 15.41 på måndagseftermiddagen som en privatperson hittade en kropp på den sydvästra sidan av Amager, den ö där flygplatsen Kastrup ligger. Den danska polisen ville först inte uttala sig huruvida det var den saknade Kim Wall, men kallade vid halvniotiden på kvällen till presskonferens.

– Vi har funnit en kropp som har legat i vattnet en tid. Nu måste vi identifiera den personen. Det är för tidigt att säga hur lång tid en identifiering av kroppen kommer att ta, sade polischefen Jens Møller och tillade att om det var Kim Wall, så kommer hennes anhöriga att underrättas före pressen.

Enligt Jens Møller så är det delar av en kvinnokropp man hittat, armar och huvud saknas vilket försvårar identifieringen. Kroppen ska nu obduceras.

Samtidigt fortsätter polisen att dyka efter Kim Wall ”i närområdet” till ön Amager, men man undersöker även andra platser.

Tidigare under måndagen hävdes delar av sekretessen från den danske ubåtsägaren Peter Madsens häktningsförhandling och blev därmed delvis offentlig.

Köpenhamnspolisen har fört fram Peter Madsens förklaring i ett pressmeddelande:

"Den misstänkte har till polisen och i rätten förklarat att det inträffat en olycka ombord på ubåten, som har orsakat Kim Walls död, och att han därefter begravt henne till sjöss på en ospecificerad plats i Kögebukten."

Från början förklarade Peter Madsen att Kim Wall, som ska ha varit ombord för ett reportage, gick i land på Refshaleøen vid 22.30-tiden. Men förklaringen ändrades när den misstänkte ubåtsägaren ställdes inför häktningsdomare den 12 augusti. Sedan dess är Peter Madsen häktad misstänkt för vållande till annans död.

Stora delar av förundersökningen omfattas fortfarande av domstolsekretessen och därför finns inte mer detaljer om den misstänkte mannens förklaring.
