Försäkringskassan ska erbjuda säker it-drift

TT

– Nu skapar vi ett alternativ för myndigheter som inte vill outsourca verksamheten till den privata marknaden, säger civilminister Ardalan Shekarabi (S).

Frågan har aktualiserats efter det att IT-skandalen på Transportstyrelsen blev känd i somras. Myndigheten anlitade det amerikanska multinationella IT-företaget IBM för att sköta dess IT-drift i utlandet. Därmed uppstod, enligt Säpo, risk för att känsliga uppgifter om framför allt Försvarsmakten hamnar i orätta händer.

Myndigheter som inte själva kan sköta sin IT-drift ska nu få möjlighet att anlita Försäkringskassan (FK). Det kan handla om att FK upplåter plats för servrar eller delar med sig av sina egna servrar, att FK skapar statliga molntjänster eller på andra sätt tar över IT-driften.

Regeringen har landat i att ge FK uppdraget i stället för att inrätta en helt ny myndighet för statlig IT-samverkan. FK har stora IT-resurser och mer IT-kompetens än de flesta andra myndigheter.

– Försäkringskassan har också en vana att hantera känsliga uppgifter. Därför är man den mest lämpade aktören, säger socialminister Annika Strandhäll (S).

Hon räknar med att många myndigheter kommer att vara intresserade av att anlita FK, även om de får betala en avgift.

Fram till 2020 blir en försöksperiod då FK bland annat ska analysera andra myndigheters behov av IT-samverkan. Hur mycket FK kommer att behöva växa för att klara sitt uppdrag är ännu oklart.

För myndigheter med särskilt säkerhetskritisk verksamhet har Post- och telestyrelsen fått i uppdrag att ta fram en förvaltningsmodell inriktad mot säkra IT-utrymmen.

Enligt regeringen påbörjades arbetet med att få fram en säkrare statlig IT-drift redan 2014.
