2017-08-20T05:30:00.000Z

Magnus Petersson: Transatlantiska länken II – Allt är inte nattsvart



Det transatlantiska säkerhetssamarbetet utmanas alltså av flera politiska och militära trender. Men allt är inte nattsvart. Det finns också flera positiva drag, och som många gånger förr är NATO i mångt och mycket nyckeln till framgång.

Att Sverige står utanför är olyckligt av politiska och militära skäl – vi får inte vara med att fatta beslut om saker som har direkt betydelse för vår egen säkerhet och vi omfattas inte heller av NATO:s ömsesidiga försvarsgarantier – men också av ideologiska skäl. Detta uppfattas med rätta av omvärlden som en markering, att Sverige inte solidariskt deltar fullt ut i det västliga försvarssamarbete som alla likasinnade staters säkerhet är beroende av.

En positiv politisk tendens är att NATO-länderna har utryckt en stark ambition att successivt öka försvarsanslagen så att alla länder når tvåprocentsmålet 2024. Hur realistiskt detta är återstår att se, men ökningarna av anslagen har i alla fall inletts. Dessutom har medlemmarna kommit överens om att bygga upp en mer omfattande, gemensam militär förmåga och beredskap i nordöst, en så kallad Enhanced Forward Presence, bland annat i de baltiska medlemsländerna, Polen och Rumänien.

Sist men inte minst är NATO sedan i maj formellt medlem i den USA-ledda koalitionen mot IS. Även om engagemanget är av uttalad defensiv art (luftbevakning, logistikstöd med mera) så har det ett starkt symbolvärde, eftersom det länge har varit ett amerikanskt önskemål. Dessutom är alla NATO:s medlemsländer med i koalitionen på individuell basis.

När det gäller det militära samarbetet har det faktum att NATO lett och bedrivit omfattande, skarpa operationer de senaste 25 åren – i Bosnien, Kosovo, Afghanistan och Libyen – påtagligt ökat interoperabiliteten, den operativa erfarenheten och effektiviteten. Man kan med fog hävda att NATO aldrig har varit mer ”fit for fight”. Och trots en hel del tandagnisslan på politisk nivå – framför allt kopplad till Trump – fungerar det militär-militära samarbetet alldeles utmärkt. Det framgår inte minst av den mycket omfattande övningsverksamheten som också Sverige är en del av.

Slutligen har en rad initiativ lanserats de senaste åren för att underlätta en ökad gemensam militär resursgenerering, bland annat den brittiskledda uppbyggnaden av en ”Joint Expeditionary Force” (JEF) och det tyska ”Framework Nation”-konceptet som syftar till koordinering av bland annat materielanskaffning.

Sammanfattningsvis kan alltså den dystra bild av det transatlantiska säkerhetssamarbetet som ofta ges i media kompletteras med en rad positiva tendenser, både på politiskt och militärt håll. NATO har dessutom, gång på gång genom historien, visat sig kunna hantera svåra utmaningar. Det är en robust politisk-militär organisation bestående mestadels av liberala, demokratiska, samarbetsinriktade och solidariska medlemmar.

Vi får dock räkna med att alliansens europeiska medlemmar får dra ett tyngre lass framöver, med ett relativt sett försvagat USA, som har klara isolationistiska drag och som prioriterar Asien och Kina framför Europa och Ryssland.

Det är helt centralt att vi är uppmärksamma på, och erkänner, de utmaningar som faktiskt existerar och försöker att hantera dessa på bästa sätt. Bevarandet av våra liberala demokratier och vårt sätt att leva är värt att försvara till varje pris. Och då behövs ett fungerande transatlantiskt säkerhetssamarbete genom NATO. Helst med ett så aktivt svenskt deltagande som möjligt.

MAGNUS PETERSSON

Professor

Chef för Senter for transatlantiske studier

Institutt for forsvarsstudier i Oslo
