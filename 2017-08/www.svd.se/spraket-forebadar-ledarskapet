2017-08-20T05:00:00.000Z

Thomas Engström:
Språket förebådar ledarskapet

Thomas Engström

Det närmaste vi kommer en diktator med oinskränkt makt är en romanförfattare på humör. Forna dagars envåldshärskare, de ”kungar av Guds nåde” vars befogenheter påstods vara absoluta, kom aldrig i närheten.

Inte ens Stalin, Mao eller Hitler hade kunnat drömma om Margaret Atwoods eller Émile Zolas förmåga att mata en människas intryck, leda hennes tankegångar och mejsla ut hennes livsbeslut.

I Orwells ”1984” tänker hjälten att partiet säkert kan få honom att göra saker han inte vill, men aldrig att få honom att vilja göra saker han inte vill. Men det är nonsens, för i romanvärlden finns bara en vilja och den hör till upphovsmannen.

Skrivandet är telepati – det närmaste vi kommer att oförställt få höra en annan människa tänka. Redan Platon var misstänksam mot en akt där en vuxen man lät sig penetreras så fullständigt av en annan mans tankar. Ett själsligt övergrepp, rätt och slätt; en kränkning som föreföll desto mer osmaklig just som offret syntes underkasta sig ritualen alldeles frivilligt. Där satt han, läsaren, i sin låtsade ensamhet och ... mimade! Han bildade med läpparna någon annans ord! En fri man. Förledd, förnedrad, försatt – i slaveri.

Platon och Nietzsche och Orwell. Alla varnar de intill leda – för jag tror verkligen att vi är trötta på dem, även om vi plikttroget fortsätter att idissla deras beska cellulosa – de varnar intill leda för det politiska språket, det språk som söker förverkliga avsändarens vilja snarare än att hjälpa mottagaren att förstå någonting som tidigare varit höljt i dunkel.

Ledarskapets retorik måste i någon mening bringa klarhet; annars är det bara bannor och förmaningar.

Precis som Platon retar vi oss när vi hör en människa gravallvarligt upprepa vad någon annan har tänkt ut. Det är inte experter folk avskyr, det är osäkra härmapor. Därför blir politiker snabbt impopulära när de rabblar slitna fraser – som i fallet med Theresa May och hennes ”Strong and stable ledarship”, för att ta den mest uttjatade formeln från britternas senaste valrörelse.

Väljarna drog också den enda rimliga slutsatsen: den som inte har mer att säga än så, är inte förberedd på att leda någonting.
