”Oppositionens mormor” greps efter ryssprotest

Maria Georgieva

MOSKVA 72-åriga konstnären Jelena Osipova stod i ösregnet med ett plakat på en demonstration, delvis arrangerad av liberala oppositionsrörelsen Solidarnost, för att gratulera Ukraina på självständighetsdagen, samt protestera mot det pågående kriget i landets östra delar.

Ett hundratal kan ha deltagit, men bara ett fåtal uppges ha haft plakat av rädsla för att bli frihetsberövade. Vissa hade gula och blå ballonger, andra skanderade: ”Krim är inte vårt!”.

För Jelena var det självklart att hon skulle bära en skylt. På hennes stod det:

”Ukraina, jag är ledsen för din och vår frihet”. Med en teckning av en ukrainsk kvinna i vita, röda och blåa färger. Som Rysslands flagga.

Gripandet finns på video och har spridits flitigt i sociala medier:

”Vi går”, säger en polisman och för bort henne till en piketbuss.

När SvD når Jelena via telefon befinner hon sig i sitt hem i Sankt Petersburg.

Jelena berättar att hon bad Ukraina om ursäkt för Rysslands deltagande i Ukrainakonflikten, och ville påminna om att relationerna mellan grannländerna befinner sig på botten.

– Jag greps för att jag inte rättade mig efter reglerna, höll inte avståndet från var jag fick stå, sa de.

– Människor får faktiskt stå var de vill, men inte begriper polisen vad man får eller inte får göra.

Jelena stod nära ett monument av författaren Nikolaj Gogol när hon greps. Andra blev också gripna, oklart exakt hur många. Hon vill hellre prata om att människor försökte hjälpa henne än om polisens agerande. Hon släpptes kort därefter samma dag.

Sedan 2002 har hon deltagit i gatuprotester med sina politiska plakat. Hon började i kölvattnet av gisslandramat när tjetjenska separatister höll 850 människor som gisslan på Dubrovkateatern i Moskva under en föreställning. 129 dödades, 39 av separatisterna. Många dog av den giftiga gas som sattes in av ryska specialstyrkor för att övermanna separatisterna.

Jelena förstod inte varför människor var tysta efteråt, och inte gick ut på gatorna i protest. På den fyrtionde dagen efter gisslandramat skrev hon i akryl på ett pappersark: ”Vi är alla gisslan av en våldsam, provocerande, imperialistisk politik”. Hon la en del av skulden för händelsen på president Vladimir Putin.

Hon säger att hon inte minns exakt hur många gånger hon har gripits. Senast var det i samband med firandet av ryska segerdagen 9 maj.

– Nu kommer det väl att bli rättegång. Ett straff ska ha registrerats. Jag får böta, sa de. Jag vet inte vad som händer sen.

Hon nämner fallet med regissören Kirill Serebrennikov, och menar att gripandet av den frispråkige konstnären är ytterligare ett brottmål grundat på falska anklagelser. Hon beskriver även de nya internetlagarna som ett led i utvecklingen för att hindra människor från att uttrycka sina åsikter.

Jelena kommer att fortsätta sin aktivism som enligt henne är en del av hennes konstnärskap. Hon har påbörjat ett nytt plakat om skolelever för en protest i september.

– Jag ritar barn, och vill ställa frågor om våra barns framtid och utbildningssystem. Barn föds, går i skolan men vad händer sedan? Många riskerar att dö om de blir militärer. Våra barn får den framtid vi fostrar dem i.

Hon vägrar hålla tyst, och förklarar att människor kan bli rädda för att uttrycka sig när mötesfriheten begränsas. – Men det är inte tuffast för mig. Utan för de unga som protesterar. De riskerar mycket tuffare straff och kan få svårt att få jobb.
