Björn Lindahl:
Kritik mot Listhaug efter Rinkeby-besöket: ”Onorsk”

Björn Lindahl

OSLO Sylvi Listhaug representerar Fremskrittspartiet. När hon under valkampanjen varnat för ”svenske tilstander”, det vill säga svenska förhållanden, handlar det om att polisen i Sverige klassat 60 områden som utsatta områden.

– När invandrings- och integreringsministern sprider lögner som skapats av högerpopulister om så kallade ”No-go-zoner” i Stockholm och Sverige, bidrar hon till att öka polariseringen i samhället, skriver Stockholms finansborgarråd Karin Wanngård, i en debattartikel i norska tidningen Aftenposten.

Sylvi Listhaug är inte bara minister i den regering med Høyre och Fremskrittspartiet som styrt Norge i fyra år. Hon ses även av många som nästa partiledare i Fremskrittspartiet, som har förmågan att skapa den sorts debatter som populistpartier lever av.

Nyligen anklagade hon de norska kristdemokraternas ledare Knut Arild Hareide, för att ”slicka imamer upp efter ryggen”. Hon brukar bära ett kors runt halsen som hon fått av sin farmor, vilket lett till en kulturdebatt om religiösa symboler i Norge.

Sylvi Listhaug kommer från Sunnmøre, en del av Norge som ofta jämförs med Småland, eftersom sunnmøringarna anses vara driftiga, påhittiga och företagsamma. Hon har aldrig valts in i Stortinget men var socialborgarråd i Oslo 2006–2011. När Erna Solberg bildade sin regering 2013 blev hon först jordbruksminister och 2015 blev hon Norges första integrationsminister.

– Det finns ingen norsk politiker som slår henne i att använda sociala medier till sin fördel, hon är tuff och passande antiauktoritär, skriver VG i en recension av en nyutkommen biografi om henne, med titeln ”Kors på halsen”.

Att den svenska integrationsministern Hélene Fritzon avlyste mötet mellan de två tog Listhaug med en axelryckning. På frågan om hennes besök i Rinkeby kunde skada Norges förhållande till Sverige svarade hon:

– Nej, kära nån, vi är ju grannar. Vi lär av varandra. Det har vi gjort i alla år.

Statsminister Erna Solberg kritiserar emellertid Sylvi Listhaug:

– Det är ingen tvekan om att när en norsk minister reser en vecka innan valet, så är det för att illustrera politik, säger statsministern till norska Dagbladet.

Tidningen ägnar det mesta av sin förstasida åt besöket och har rubriken ”Sylvi-slakt”. Den norska ministern kritiseras för att vara onorsk, uppseendeväckande och försurande. Dagens Næringsliv gör en satir av hela besöket och beskriver hur Listhaug, omgärdad av norska och svenska journalister försöker dämpa förväntningarna om hur hemskt det skulle vara i Rinkeby.

– Nu är det ju ganska ljust och fint ute, så det är inte säkert att det sker så mycket negativt, sa hon till tidningens reporter, som noterar att NRK för säkerhets skull har på sig pansrade kepsar.

Det finns en ganska bred uppfattning i Norge om att landet hanterat sina invandringspolitik bättre än Sverige. Men jämfört med svensk politik finns det färre politiker med invandrarbakgrund. Arbeiderpartiets Hadia Tajik, som är vice partiledare i Arbeiderpartiet och som under ett år var kulturminister, hör till undantagen.

En programserie i NRK som inleds på torsdag kväll, har väckt debatt innan första programmet ens har sänts. Den 22-åriga programledaren Faten Mahdi Al-Hussaini ska – iklädd hijab – göra ett program kallat ”Faten gör ett val”. Enligt förhandsreklamen jagar hon på det parti som representerar hennes värderingar bäst.

5 300 protester mot att Faten ska bära hijab har skickats till det råd som hanterar klagomål mot kanalen. Faten har dessutom personligen fått många hatyttranden i sociala medier.

Listhaug har sagt att hon tycker att det är konstigt att att en programledare får ha hijab, när ett nyhetsankare i NRK inte kan ha ett kors på halsen, men hon försvarar samtidigt Faten:

– Det är inte acceptabelt att unga flickor får hatbesked och trakasseras för att ha hijab. Oavsett vad hon har på huvudet är Faten först och främst en flicka, skriver Listhaug på sin Facebooksida.
