Ivar Arpi:
Donald Trump har rätt om Kina

Ivar Arpi

Eftersom vi har Sverigedemokraterna här på hemmaplan, så vet vi hur det fungerar. Allt Donald Trump säger är fel. För att vara på den säkra sidan bör man därför alltid säga motsatsen. Men om Trump är illa så är hans nyss avskedade chefsrådgivare Steve Bannon etter värre. Ungefär som när man plötsligt fick reda på att Darth Vader inte var värst utan tog order från Kejsaren. Men en sak har både Darth Trump och kejsar Bannon rätt om: något måste göras åt Kinas handelspolitik.

Kinas industripolitik – ”Made in China 2025” – går ut på att ta över marknadsandelar i mer avancerad teknik, bland annat: informationsteknik, robotteknik, flygutrustning, medicinska produktioner, järnvägstransport och artificiell intelligens. En helt logisk satsning. På grund av teknologisk utveckling minskar andelen av den kinesiska ekonomin som drivs av billig arbetskraft. De högteknologiska sektorerna, och andra som identifierats som strategiskt viktiga, sponsras av den kinesiska staten och skyddas från konkurrens. Det i sig är ett bekymmer. Men dessutom ägnar sig Kina åt att stjäla teknologi, innovationer, patent med mera från amerikanska, europeiska, japanska och andra länders företag. Ofta kräver den kinesiska staten att utländska företag lämnar ifrån sig affärshemligheter och teknologi för att få tillgång till den kinesiska marknaden. Bland annat kräver Kina att utländska företag ska ha en kinesisk partner. Om man inte går med på detta får man inte tillgång till världens näst största – snart största – marknad.

Att Kina konsekvent har undervärderat sin valuta har också ökat deras handelsöverskott med andra länder. Det är alltså inte bara arbetare i den amerikanska bilindustrin som riskerar att förlora på Kinas ekonomiska politik. Kina tar verkligen våra jobb.

Kina är inte en marknadsekonomi på samma sätt som USA eller EU-länderna är det. Ytterst är det kommunistpartiet som bestämmer och snedvrider konkurrensen till kinesiska företags fördel. Eller ägnar sig åt utpressning för att komma åt utländska företags intellektuella egendom. Om inte EU, USA, Japan och andra avancerade ekonomier tar strid med Kina nu kommer vi verkligen hamna ohjälpligt efter ganska snart.

Det kan inte hjälpas, men Donald Trump har faktiskt rätt i det.
