L: Inför bonus till medarbetarna i välfärden



Välfärdens kärna – vård, skola och polis – är navet i det offentliga uppdraget. Vårt samhällskontrakt bygger på att man arbetar och betalar skatt och kan lita på en välfärd av hög kvalitet när man är i behov av samhällets stöd. Därför är det allvarligt när vårdköerna växer eller när polisen har inte längre anser sig ha tid att prioritera vardagsbrottslighet.

En grundorsak till detta är att administrationen växer. Undersökningar visar att omkring en tredjedel av läkares och sjuksköterskors tid går åt till annat än att träffa patienter. I en enkät bland medlemmar i Lärarnas riksförbund uppger tre av fyra lärare att de inte har tillräckligt med tid till sina arbetsuppgifter och pekar ut att administrativa uppgifter upptar värdefull tid.

När lärare lägger en allt större del av sin arbetstid på annat än att förmedla kunskap i klassrummet, när sjuksköterskor och läkare letar vårdplatser istället för att träffa patienter skapas en förståelig frustration bland medarbetarna i välfärdens kärna över att inte räcka till.

Vad kan vi göra åt denna utveckling? Ofta landar beslutsfattare i slutsatsen att det behövs mer pengar. Det finns visserligen delar av välfärdens kärna som behöver ekonomiska tillskott, men den ökade byråkratin handlar om att medarbetarnas tid och kompetens inte används på rätt sätt.

Under de senaste åren har mycket fokus hamnar på huruvida New Public Management (NPM) är och ska vara den övergripande styrningsfilosofin för offentlig sektor. Det är uppenbart att nu är tid för stora förändringar i hur vi organiserar välfärdens kärna. Det handlar om att stoppa en kompetensflykt till bättre villkor i privat sektor, och det handlar om att skapa en styrning och ett belöningssystem som uppmuntrar hög kvalitet utan att bli betungande. Bra medarbetare ska behållas, utvecklas och trivas på jobbet. Min bedömning är att tre förändringar är särskilt nödvändiga:

– Inför prestationsbonusar till enskilda medarbetare och chefer som når uppsatta mål.

Resultatet spelar för liten roll i offentlig sektor idag. Det har för lite betydelse om en vårdcentral har nöjda och friskare patienter eller om en skola förbättrar elevernas studieresultat. I många fall blir det ingen skillnad för den enskilda medarbetaren eller arbetslaget som når sina mål jämfört med den som inte gör det. Därför är det nu tid för offentlig sektor, precis som många privata företag redan gör idag, att införa bonusar till medarbetare som når sina mål och förbättrar verksamheten i form av mer kunskap eller friskare patienter.

– Skapa fler karriärvägar inom välfärden.

Vi behöver ett perspektivskifte bort från en lönepolitik som eftersträvar enformighet till en modell som premierar individuellt skickliga medarbetare. Fler karriärstegar bör etableras i breda välfärdsyrken. När det saknas karriärvägar och lönespridningen är obefintlig blir ingångslönen viktigare än om jag tar extra ansvar på jobbet.

– Låt proffsen vara proffs.

Offentlig sektor ska ha tydliga resultatmål, men lita på att proffsen vet hur man ska nå målet. Medlet, vägen dit, behöver inte detaljstyras.  Ska proffsen vara proffs måste arbetet i skolan, vården och polisen organiseras på ett sätt så att administrativa uppgifter som idag utförs av akademiskt utbildade istället utförs av andra grupper. Att det är så idag är ett omfattande problem; enligt en rapport från Vårdanalys anser var tredje läkare att de ofta eller mycket ofta utför arbetsuppgifter som någon annan person eller yrkesgrupp borde göra. Nu är därför tid att vi gör upp med jantelagen, synen att ingen är för fin för att göra de mindre kvalificerade arbetsuppgifterna. Grupper som läkarsekreterare, vårdbiträden och assistenter i skolan skulle på detta sätt kunna göra välfärden bättre.

Alltför ofta fastnar politiken i eviga diskussioner om vems fel något är. Men nu är tid för att fokusera på hur styrningen av offentlig sektor kan reformeras. Det här är för viktiga frågor för att bromsas av politisk prestige. Villkoren för välfärdens kärna måste förbättras.

Mats Persson (L)

riksdagsledamot och ekonomisk-politisk talesperson
