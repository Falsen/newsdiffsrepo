Åtta länsförbund kräver Kinberg Batras avgång

Claes Lönegård

Det senaste dygnet har flera moderata länsförbund krävt partiledaren Anna Kinberg Batras avgång. Hittills har Stockholms län, Dalarna, Västerbotten, Gotland, Uppsala, Örebro, Sörmland samt ungdomsförbundet Muf gått ut och ställt sig ställt sig bakom kravet.

Som SvD tidigare under dagen kunde avslöja vill nu även det tunga partidistriktet Stockholms stad se ett partiledarbyte i Moderaterna.

– Det är med blandade känslor jag meddelar att vi vill att Anna Kinberg Batra avgår, säger förbundsordföranden för M i Stockholm stad Joakim Larsson till SVT.

Enligt uppgifter till SvD har även flera riksdagsledamöter varit i kontakt med Kinberg Batra och uppmanat henne att avgå det senaste dygnet.

– Vill Anna Kinberg Batra ta ansvar för Moderaterna så får hon ställa sina plats till förfogande. Sedan får valberedningen sammankallas och hitta en kandidat som alla kan ställa sig bakom, säger en riksdagsledamot.

Just nu pågår intensiva försök att övertala Kinberg Batra att avgå självmant. För att sammankalla en extrastämma – där en partiledaromröstning kan äga rum – krävs att en tredjedel av länsförbundet ställer sig bakom. Hittills har åtta av partiets 22 länsförbund anslutit sig till upproret mot Kinberg Batra, vilket alltså är tillräckligt många för att få till stånd en omröstning.

– Det finns ingen utsikt över huvud taget. Jag kan inte se något hopp eller ljus om att det här situation skulle vända uppåt för oss utan ett partiledarbyte, säger en M-källa.
