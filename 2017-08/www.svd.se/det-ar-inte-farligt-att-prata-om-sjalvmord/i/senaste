”Det är inte farligt att prata om självmord”

Mia Sjöström

Det finns människor som mår så dåligt att de ibland tänker att de inte längre vill leva. En del av dem försöker även att ta sitt liv (döda sig själva). I Sverige dör omkring 1 500 personer varje år i självmord och ­cirka tio gånger så många för­söker, men överlever.

–  Jag har träffat många som är jätteglada över att de har överlevt sitt självmordsförsök. De ångrar att de försökte ta sitt liv.

Det säger Ludmilla Rosengren. Hon är läkare och terapeut och har skrivit boken ”Jag vill inte leva” för barn och unga. Junior­reportrarna ­Agnes och Ellie träffade Ludmilla för att intervjua henne om det svåra ämnet.

Ellie: Vad vill du få sagt med boken?

–  Att det inte är farligt att prata om självmord och att det finns hjälp att få, säger Ludmilla.

Ludmilla är en av grundarna till organisationen Suicide Zero (som betyder ”noll självmord”). Det var 2008 som hennes 14-åriga dotter Linnea tog sitt liv. Sedan dess har Ludmilla arbetat för att sprida kunskap så att färre män­niskor ska försöka ta sitt liv.

Agnes: Vad är ditt bästa tips till den som mår dåligt?

–  Prata med någon. Det kan vara en vän eller en vuxen. Var inte ensam med det som känns jobbigt. För att må bättre är det också viktigt att sova ordentligt, äta och dricka regelbundet, träffa andra och röra på kroppen.

Ludmilla har mött många som berättat om självmordstankar. Först bekräftar hon deras känslor och sedan försöker hon ge dem hopp.

–  Mörka tankar och känslor kommer att gå över och det kommer att bli bättre. Att ha till exempel magsjuka och kräkas är hemskt, men man står ut eftersom man vet att det går över. Att ha ­självmordstankar är också jättejobbigt, men skillnaden är att man tror att man alltid kommer att må så dåligt.

Men, förklarar Ludmilla, känslor är snabba. Man är glad ett tag, ledsen ett tag, arg ett tag och sedan går det över. Det gäller även känslor av hopplöshet. Med hjälp kan man börja må bra igen.

–  Det är livsviktigt att du berättar för en vuxen om du, eller någon du känner, har självmordstankar. Även om din vän har sagt ”lova att inte berätta” kan du ­absolut inte lova det. Det här är något man måste tala om för en vuxen direkt. Det handlar om att rädda liv.

Ludmilla förklarar att självmordstankar är som en tankesjukdom som gör att man bara ser det som är jobbigt och dåligt i livet.

–  Många tänker att ingen förstår dem, att deras problem inte går att lösa och att det vore bättre om de inte fanns. Men det är inte sant, det är bara tankar. Tankar är inte farliga, men om man agerar på tankarna kan det bli livsfarligt. Mår man så dåligt att man har tankar om självmord är det jätteviktigt att söka hjälp.
