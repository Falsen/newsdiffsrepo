Försvarets historiska flygning: ”Mäktigt”

Magnus Helander

I sociala medier sprids bilder från helgen på en flygande formation bestående av Jas 39 Gripen och dess föregångare AJS37 Viggen, J35 Draken, J32 Lansen, J29 Tunnan, samt skolflygplanet SK 60.

Uppvisningsflygningen ägde rum under under Försvarsmaktens årliga Flygets dag, denna gång arrangerad av Norrbottens flygflottilj F21. Ett av huvudnumren var den gemensamma flygningen av några av de mest kända svenska Saab-tillverkade stridsflygplanen genom tiderna.

– Det var lite speciellt, och mäktigt. Lansen har inte varit med i någon sådan här flygning på länge, säger Louise Levin.

Enligt Norrbottens-Kuriren spenderar Försvarsmakten fem miljoner kronor på Flygets dag. Syftet är att öka den folkliga förankringen och öka rekryteringen.

– Det är väldigt rimligt med tanke på hur mycket folk vi når. Pengarna är välinvesterade, annars skulle vi inte göra det här, säger Carl-Johan Edström, flottiljchef vid F21, till Norrbottens-Kuriren.

Enligt F21 lockade flygdagen över 30 000 besökare.
