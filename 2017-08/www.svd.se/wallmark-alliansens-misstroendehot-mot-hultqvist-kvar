Alliansen: Misstroendehotet mot Hultqvist kvar

Claes Lönegård

Alliansledarna möttes på tisdagen för att diskutera oppositionens hotet om misstroendeförklaring mot försvarsminister Peter Hultqvist.

De senaste dagarna har ny information framkommit kring regeringskansliets hantering av IT-skandalen på Transportstyrelsen, och statsministerns statssekreterare Emma Lennartsson har avgått som en följd.

Trots nya uppgifter är beskedet att misstroendevotumet mot Hultqvist kvarstår, med anledning att han inte informerade statsministern om den potentiella säkerhetsläckan.

– Vår tidigare linje gäller. Det finns än så länge inget som framkommit som skulle mildra kritiken. Parallellt med detta ökar fokus på statsministern, men det förtar inte kritiken mot Hultqvist, säger Moderaternas försvarspolitiske talesperson Hans Wallmark.

– Löfvens statssekreterare fick gå för att hon fick information men inte förstått. Hultqvist har fått information, men har inget gjort. Han har inte meddelat vidare till andra statsråd, till det säkerhetspolitiska rådet eller till sin egen statsminister, säger han.

Tisdagen den 12 september öppnar riksdagen, och då kan alltså Hultqvist bli den senaste i raden av personer som fått lämna sina uppdrag på grund av IT-skandalen.

– Det går snart inte en dag utan att det tillkommer något nytt i den här säkerhetshaverihistorien. Hittills har två ministrar, en statssekreterare och en generaldirektör fått ta konsekvenserna av det. Jag tror att det kommer att hända mycket mer, säger Wallmark.
