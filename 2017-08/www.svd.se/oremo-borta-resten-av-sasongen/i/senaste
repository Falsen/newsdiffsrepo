Oremo borta resten av säsongen

TT

En tung smäll för Halmstads BK och en ännu tyngre smäll för Johan Oremo. Den rutinerade anfallaren har drabbats av karriärens andra korsbandsskada och blir borta resten av säsongen.

"Det känns väldigt bittert eftersom det aldrig har varit så kul att spela fotboll som nu", säger Oremo till klubbens hemsida.

Johan Oremo värvades till HBK från Gefle i juli och har gjort tre mål på sex matcher för hallänningarna. 30-åringen hade behövts i Halmstads kamp för att rädda sig kvar i allsvenskan, där laget ligger näst sist med nio omgångar kvar.
