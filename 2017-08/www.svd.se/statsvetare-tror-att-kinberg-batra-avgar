Statsvetare: Tror att Kinberg Batra avgår

TT

Niklas Gillström, pressekreterare på Moderaterna, vill inte berätta särskilt mycket om pressträffens innehåll.

– Hon kommer att ge sin syn om läget inom Moderaterna, säger han.

Presschefen Linda Norberg säger till Svenska Dagbladet att Kinberg Batras besked är att hon kommer att sitta kvar.

Totalt kräver elva länsförbund och ungdomsförbundet Muf hennes avgång. Så sent som i onsdags, när kraven på avgång började höras allt mer högljutt, upprepade Anna Kinberg Batra flera gånger att hon tänkte stanna kvar över riksdagsvalet.

Jenny Madestam, som är verksam vid Södertörns högskola, säger att i och med att hälften av länsförbunden vill att hon avgår så är det mest troligt att hon också gör det.

Om Kinberg Batra stannar så kommer de som kräver hennes avgång att yrka på en extrastämma och ta fram en motkandidat, som får gå upp mot henne på stämman. Det gäller då att den kandidaten har stöd av en majoritet.

Madestam säger att striden inom Moderaterna mest påminner om krisen inom Socialdemokraterna där Håkan Juholt tvingades bort.

– Det är lättast att jämföra de partierna då det är två stora partier med många olika maktcentra. När det blir sådana här konflikter eller kriser i ett parti positionerar sig de olika falangerna och så vidare, säger Madestam.

Hon säger också att man kan jämföra med det som Kristdemokraternas Göran Hägglund utsattes för, där Mats Odell lyftes fram som en motkandidat som det röstades om på rikstinget, där Hägglund hade en majoritet.

En partiledarstrid kan slå mot partiets väljarstöd.

– Det som kan påverka opinionen är att ett parti upplevs ha påfallande mycket interna konflikter; det tolkas som att partiet är mer upptaget med att bråka med varandra än att bedriva politik och göra något gott för Sverige. Interna stridigheter är aldrig bra, säger Madestam.

Hon betonar att Moderaternas bekymmer är större än frågan om partiledaren.

– Det handlar om partiets riktning och var partiet ska vara i dag ideologiskt och politiskt.

Torsdagen blev en mörk dag för Moderaternas partiledare. Stockholms stad, Västernorrland, Jämtland och Östergötland meddelade att förtroendet för henne – och i vissa fall hela partistyrelsen – är förbrukat. Fredagen ser inte ut att bli särskilt mycket bättre. I dag väntas besked från Kronoberg och enligt Sydsvenskan börjar även stödet i tungviktsförbundet Skåne att svikta.

– Kinberg Batra kan inte leda ett halvt parti, säger Malmös kommunalråd Torbjörn Tegnhammar, som stöttat Kinberg Batra till tidningen.

Anders Björck, som tidigare varit bland annat försvarsminister (M), säger samma sak till P1 Morgon.

– Man kan inte ha halva partiet emot sig om man ska leda ett parti i en valrörelse och dessutom vara statsministerkandidat. Nu är det ju så att långa uppslitande partiledarstrider är det absolut sämsta som kan hända ett parti, säger han, och tillägger att antingen får motståndarna nu lägga ner vapnen – åtminstone tillfälligt – eller så får hon avgå.

I och med att fler än åtta länsförbund krävt partiledarens avgång är det en signal till valberedningen att börja sondera terrängen efter en efterträdare.

Ulf Berg, en av politikerna i valberedningen, säger till Göteborgs-Posten att han tror att hela partistyrelsen kommer att ställa sina platser till förfogande.

– Jag känner Anna såpass bra att jag vet att det här hade kunnat fungera om hon hade lyssnat bättre och sett till att använda rätt rådgivare och folk, säger han.

Tidigare har han stått upp för partiledaren.

– Men nu är jag väl i det läget att jag tycker att "nej, nu finns det ingen väg tillbaka". Det här går ju inte, säger han.
