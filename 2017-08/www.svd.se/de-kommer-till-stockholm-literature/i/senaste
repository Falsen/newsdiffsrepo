De kommer till Stockholm Literature

TT

Under tre intensiva dagar, 27–29 oktober, fylls Moderna Museet i Stockholm av författare från hela världen. Inbjudna är bland andra Hakan Günday från Turkiet, finlandssvenske Kjell Westö, isländska Auður Ava Ólafsdóttir och tyska Hito Steyerl. Svenska medverkande är exempelvis Daniel Sjölin, Jason Diakité och Ida Linde.

"Vi firar vårt femårsjubileum med ett program av högsta karat. Det kommer att handla om flyktingkrisen, konstnärligt skapande i diktaturer, komplicerade familjerelationer och mycket mer", säger Yukiko Duke, konstnärlig ledare för mässan, i ett pressmeddelande.

I år har också översättarscenen fått ett eget utrymme, där Kajsa Öberg Lindsten bland annat kommer att ta emot pris för sin översättning av Platonovs "Tjevengur". I år delas också PO Enquist-priset ut på litteraturmässan i Stockholm, till Johannes Anyuru som sedan deltar i ett efterföljande samtal.

En installation med performance av konstnärerna Leif Elggren och Carl Michael von Hausswolff visas och en konsert med Kammarensemblen framförs också.

Program och biljetter släpps den 18 september.
