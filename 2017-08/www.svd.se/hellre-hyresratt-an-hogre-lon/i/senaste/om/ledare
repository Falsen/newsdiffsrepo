Lydia Wålsten:
Hellre hyresrätt än högre lön

Lydia Wålsten

Han kom från Hyresgästföreningen. I handen hade han en Ipad och en lång lista med namn. Han scrollade och berättade att i det här huset är det bara du och en person till som inte är ansluten. ”Jag bor i andrahand”, svarade jag.

Över 5 000 hyresrätter har lagts ut för andrahandshyrning på Blocket det första halvåret 2017. Hyran är i genomsnitt dubbelt så hög som på förstahandskontraktet. “Många begär sannolikt olagliga överhyror”, skriver P4 Stockholm som har gjort granskningen.

Vinkeln är fel. Det intressanta är hur mycket förstahandsgästerna subventioneras varje månad som de inte hyr ut lägenheten. Underhyran. Det är en artificiellt låg hyra som på grund av hyresregleringen löper över decennier, inte bara under en sambotid eller utlandsstudier. Intäkten blir en socialistisk vinst.

I Stockholms innerstad subventioneras du i genomsnitt med ungefär 5 000 kronor i månaden om du har hyresrätt. Om du ska få en löneökning som motsvarar det behöver du gå upp 10 000 kronor i månaden om du tjänar kring 40 000 kronor för att få samma plånbokseffekt.

Vad väljer du, en hyresrätt eller en löneökning? Frågan är hypotetisk. Köerna till bostäder i Stockholms innerstad är för långa och det krävs kontakter för att få ett förstahandskontrakt. Men med tanke på att löneökningen är 2,2 procent per år är frågan om det inte vore ekonomiskt mer rationellt att lägga tiden på att leta hyresrätt än att avancera på jobbet.

Systemet är muggigt och orättvist. Känslan växer när man inser att den som har något av de 350 000 hyreskontrakten i Sverige, som P4 Stockholm visar, kan hyra ut sin lägenhet och tjäna riskfria tusenlappar varje månad som kanske investeras i aktier eller fonder, eller läggs på att amortera en bostadsrätt. Men alternativet – som inte heller är ovanligt – är trots allt värre: att lägenheterna står tomma tills dess att barnen växer upp.

“Regeringens planhushållning är utan plan, utan hus och utan hållning“ sade Högerpartiets Jarl Hjalmarson till Tage Erlander. Att hyresregleringen finns kvar efter åtta år av alliansstyre är borgerlighetens största misslyckande. Den nya moderatledaren bör ha detta i åtanke.
