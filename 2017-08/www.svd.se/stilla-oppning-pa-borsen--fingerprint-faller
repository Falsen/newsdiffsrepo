Stilla öppning på börsen – Fingerprint faller

TT

Det var små rörelser när Stockholmsbörsen inledde handeln på onsdagsmorgonen. Efter en halvtimmes handel kretsade OMXS-index runt nollstrecket, ungefär i linje med Europabörserna.

Sämst bland tungviktarna går Fingerprint Cards efter gårdagens kraftiga uppgång. Aktien faller i inledningen med 2,3 procent.

Atlas Copco går bäst, plus 1,7 procent. I övrigt är rörelserna bland storbolagen små.

Medicinteknikbolaget Elekta släppte kvartalsrapport på morgonen, aktien stiger en halv procent. Engelska Skolan redovisar en högre vinst i sin delårsrapport, aktien stiger med två procent.
